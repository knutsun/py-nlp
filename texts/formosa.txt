Formosa, voorgoed verloren





Lees ook de historische romans van

Hanny Alders over de Middeleeuwen,

Cynthia Mc Leod over Suriname,

Peter d’Hamecourt over de geschiedenis van Rusland

en de boeken over Nederlands-Indië van Madelon Székely-Lulofs, Hans Vervoort en Jacob Vis





Joyce Bergvelt





Formosa, voorgoed verloren


Historische roman over de voc op Taiwan





UITGEVERIJ CONSERVE





Uitgeverij Conserve en Drukkerij Bariet vinden het belangrijk om op milieuvriendelijke en duurzame wijze met de natuurlijke bronnen om te gaan.





CIP-gegevens Koninklijke Bibliotheek, Den Haag


Bergvelt, Joyce


Joyce Bergvelt – Formosa, voorgoed verloren – Historische roman over de voc op Taiwan

Schoorl : Conserve

ISBN 978 90 5429 402 3

Trefw.: Formosa, Taiwan, VOC

© 2015 Joyce Bergvelt en Uitgeverij Conserve

Niets uit deze uitgave mag worden verveelvoudigd en/of openbaar gemaakt door middel van druk, e-book, fotokopie, microfilm of op welke andere wijze ook zonder voorafgaande schriftelijke toestemming van de uitgever.

No part of this book may be reproduced in any form, by print, ebooks, photoprint, microfilm or any other means, without written permission from the publisher.





Inhoud


Proloog: De ontdekkingsreiziger, 1430


Deel 1


I Zoon van een piraat (Hirado, Nagasaki, Japan, 1631)


II Vaderland (Fukien, China)


III Kolonisten en migranten (Formosa)


IV Piraat, koopman, mandarijn


V Oproer op Formosa


VI De jonge mandarijn


VII Dochter van de Samoerai (Hirado, Japan, 1645)


VIII De naam van de keizer


IX Een kwestie van trouw


Deel 2


X Kooplieden, pachthouders en missionarissen (Formosa, 1650)


XI In opstand tegen de VOC


XII Een Hollandse arts op Amoy


XIII Een gebrek aan handel


XIV De bemiddelaar (Formosa, 1645)


XV De vloot van zijn vader


XVI Jan de onredelijke


XVII De oversteek (Amoy, 1661)


Deel 3


XVIII De gijzeling


XIX De belegering van fort Zeelandia


XX De val van Ting-Bin


XXI Een waardevolle overloper


XXII Het verlies van Zeelandia


XXIII Een verloren kolonie


XXIV Brief aan Balthasar


Epiloog


Historisch nawoord en verantwoording


Woord van dank


Bronnen





Voor mijn vader



Achternamen in China worden altijd als eerste geschreven, zoals Mao in Mao Ze-Dong. Bij het fonetisch schrijven van Chinese (plaats)namen is het moderne pinyin systeem gebruikt: de ‘Ching’ als dynastie wordt nu bijvoorbeeld weergegeven als Qing. Alleen de naam Koxinga is een veel voorkomende, westerse verbastering. Wel is ervoor gekozen om sommige plaatsnamen op het Chinese vasteland te schrijven, zoals die in de zeventiende eeuw op Hollandse kaarten stonden vermeld. Beijing was bijvoorbeeld Peking en Fujian, Fukien.





Om een oorlog te kunnen winnen,

moet je eerst je vijand kennen.

Sun Tzu, The Art of War





Proloog


De ontdekkingsreiziger, 1430


De eerste tyfoon van het seizoen kwam onverwacht vroeg aan in de Zuid-Chinese zee. De sterke rukwinden haalden hard uit naar de reusachtige jonk, haar zeilen strak, de vele masten kreunend onder de kracht van de storm. In doordrenkte kleren probeerde Zheng He het bovenste voordek te bereiken, het kostte hem veel moeite om niet te worden losgerukt van de reling. De regen vermengde zich met het zilte water dat over de rand van het schip sloeg en raakte hem hard in het gezicht. Het zout prikte in zijn ogen en even was hij verblind, overgeleverd aan zijn overige zintuigen. Een enorme golf tilde het schip hoog op. Naarstig greep hij naar een houvast voordat het schip door de deining opnieuw naar beneden werd gekwakt. Het voelde alsof het dek onder zijn voeten verdween, waardoor de inhoud van zijn maag dreigde op te spelen.

‘Kapitein!’ schreeuwde hij zo hard als hij kon. Het had weinig zin, de harde wind rukte de woorden van zijn lippen. De kapitein stond nog steeds onwetend met zijn rug naar hem toe, zijn ogen op het kolkende water gericht. Al tastend slaagde hij erin de man te bereiken.

‘Kapitein!’ Bij het voelen van een hand op zijn schouder draaide de kapitein zich eindelijk om.

‘Admiraal Zheng! We zijn uit onze koers gewaaid!’ riep hij vlak naast de schelp van zijn oor. ‘We moeten omdraaien!’

‘Nee, het is te laat om terug te gaan! We moeten door de storm heen!’ schreeuwde Zheng He tegen de wind in. Hij greep naar houvast op het moment dat een golf het schip op haar zijkant tilde. ‘Waar zijn de andere schepen?’

‘We hebben de rest van de vloot uit het oog verloren! We zijn elkaar kwijtgeraakt in de storm en het weer wordt alleen maar slechter!’

De admiraal keek om zich heen, maar het was bijna niet te doen: de horizon lag verscholen achter de metershoge golven. Hij voelde zijn maag opnieuw opspelen, snelde naar de reling en kotste in alle heftigheid over de rand. Met beide handen hield hij zich vast, verzwakt, en wachtte totdat hij weer op krachten was gekomen.

Boven het geraas van de wind klonk het angstaanjagend geluid van scheurend hout. Hij keek omhoog, in de richting van de eerste grote mast op het middelste dek. Het vlaggenschip had negen masten, waarvan de drie grootste op het middelste, lagere dek stonden. Hij wist dat als er één om zou gaan, de andere masten ook beschadigd zouden kunnen raken. Alle ogen waren nu gericht op de eerste mast: die stond zo strak gespannen als een boog. De matrozen wezen omhoog, schreeuwden instructies naar elkaar en snelden met zijn allen naar voren om het zeil naar beneden te halen om verdere schade te voorkomen.

Weer klonk het akelige, krakende geluid van hout. Het losgeraakte zeil wapperde ongecontroleerd in de wind.

‘Kijk uit!’ krijste iemand. ‘Hij komt naar beneden!’ De storm haalde woest uit naar alles op zijn pad, waardoor de mast de strijd voorgoed verloor en in tweeën brak. Zheng He keek machteloos toe hoe het afgebroken deel van de met kabels verstrengelde mast naar beneden stortte.

De zware mast viel niet tegen de anderen aan, zoals Zheng He had verwacht. Een van de lijnen waar hij aan bevestigd was, hield het tegen, waardoor het afgebroken gedeelte leek te stuiteren in de lucht. De kabel begaf het onder het gewicht en schoot zingend weg, hard tegen het hoofd van een matroos die door de klap tegen het dek werd geslagen. De gebroken kabel had zijn werk gedaan. De wending zorgde ervoor dat de mast over de rand van het schip ging, richting stuurboord. Het gevaarte verbrijzelde de romp alsof het niets was.

Vrijwel meteen sloeg een huizenhoge golf gulzig in op het ontstane gat, waardoor alles dat los stond in het ruim klotsend in beweging kwam.

Zheng He schreeuwde zijn orders, dankbaar dat de ervaren kapitein en zijn bemanning wisten wat hun te doen stond. Het centrale dek krioelde van de matrozen die in allerijl langs elkaar heen renden om de schade te beperken. Langs stuurboord probeerden ze met man en macht de loodzware mast omhoog te takelen. Een van hen gleed uit en viel, waardoor hij zijn greep op de veiligheidskabel verloor. Het schip rolde opnieuw op zijn kant, waardoor de man over de breedte van het dek werd gesmeten, waar hij versuft bleef liggen. Zonder gevaar voor eigen leven kon Zheng weinig voor hem doen. Met de volgende deining greep hij zich opnieuw vast aan de kabel. Terwijl hij van zijn voeten werd getild zag hij hoe de gewonde matroos over de rand van het schip rolde en overboord verdween. Zijn noodkreet werd abrupt afgesneden, verloren voor altijd in het geraas van de wind.

Er was geen tijd om zich om één man te bekommeren. Met verbeten gezicht haastte hij zich om de kapitein en zijn mannen te helpen met het zware karwei. Zo’n honderd man trokken aan de lijnen waarmee de gebroken mast verstrengeld was geraakt en slaagden erin het gevaarte over de rand te tillen, waarna het met een zware klap op het dek neerkwam.

Een aantal matrozen was al het ruim in gegaan om de kostbare vracht in veiligheid te brengen, het water tot op de knieën. De anderen probeerden als bezetenen het water te lozen.

Het gehavende schip rolde opnieuw gevaarlijk op zijn kant, overgeleverd aan de grillen van de natuur. Intussen duwde de wind het schip richting het oosten, steeds verder weg van de Chinese kust.

‘Hoe ver zijn we afgedwaald van onze koers?’ riep Zheng He naar de kapitein, zijn stem de karakteristieke sopraan van een eunuch.

‘Meer dan dertig li* richting het oosten, admiraal!’ antwoordde de kapitein. ‘We zullen de storm uit moeten laten razen en ons laten meevoeren door de wind. We hebben geen keus.’

Zheng He klampte zich stevig vast aan de reling, zijn benen gespreid om staande te blijven. Hij keek naar het verweerde houtwerk om zich heen en dacht aan de gevaren die hij en zijn geliefde vlaggenschip nu liepen. Dit was haar zevende grote ontdekkingsreis, en hij had al zoveel met haar doorstaan. Maar deze keer was het anders. De storm had de ware leeftijd van de jonk ontdekt, en daarbij haar zwakten.

Drie uur lang voer de zwaar beschadigde jonk door, vechtend om niet in de tyfoon ten onder te gaan. Juist op het moment dat Zheng He begon te geloven dat ze nooit meer voet aan wal zouden zetten, leek de storm in kracht af te nemen. Hoopvol werd er door de bemanningsleden uitgekeken naar de andere schepen, maar door het grauwe regengordijn was het zicht nog steeds slecht. Nergens was een schip te bekennen.

Het was nog steeds niet mogelijk om hun positie te bepalen, ze moesten afwachten tot de storm zou gaan liggen. Dan zouden ze misschien land zien, of zou de sterrenhemel hen opnieuw de weg kunnen wijzen. Het eens zo machtige schip dat ooit zo ver was geweest als de Arabische wateren dreef alleen maar verder af van haar koers. De bemanning in het ruim bleef onvermoeibaar doorgaan met lozen. Hij dankte Allah dat het door de mast geslagen gat zich nu boven de waterlijn bevond. Zolang ze geen enorme golven zouden tegenkomen voordat ze ergens aan land konden gaan om het gat te dichten, hadden ze een kans om te overleven.

Vlak voor zonsondergang werd door een van de uitkijken land ontdekt. De jongen grinnikte als een idioot en wees met een opgewonden vingertje in de richting van wat hij had gezien. Behendig klom hij naar beneden. Zheng He was snel aan zijn zijde, waar hij verwachtingsvol naar de horizon tuurde. Zijn ogen waren lang niet zo goed als die van de veel jongere uitkijk. Maar toen zag hij het ook. Door het waas van regen waren nu duidelijk de donkere contouren van verre gebergten te zien.

‘Ik heb van dit land gehoord,’ fluisterde hij vol ontzag. ‘Een oude legende vertelt over een eiland. Een eiland dat zich een paar honderd li* van onze kust zou bevinden. Dit zou het kunnen zijn! We gaan het redden! Allah is machtig!’ Zijn ogen werden groot van opwinding bij de gedachte dat hij nieuw land zou ontdekken. Hier leefde hij voor. Hij leefde voor het maken van grote ontdekkingsreizen, vergezeld door honderden schepen om contacten te leggen met koningen en keizers in verre oorden. Keizer Hsuan Tsung had hem persoonlijk uitgezonden. Het was zijn taak om diplomatieke banden te leggen met soevereinen uit ver gelegen landen, hun geschenken te brengen, handelsrelaties met hen op te bouwen. Zijn schepen waren erop gebouwd om afgezanten, exotische dieren en kostbare waren in grote hoeveelheden mee terug te brengen. Zij brachten de laatste kennis op medisch en astronomisch gebied met zich mee, van volkeren die zo ver weg woonden als de Oost-Afrikaanse kust. Wetenschappers en artsen, hun kennis van onschatbare waarde, voeren ook mee terug om de Ming-dynastie nog glorieuzer te maken dan die al was.

De krachtige stroming greep de machteloze jonk mee richting het zuiden. De bemanning moest er alles aan doen om de steile rotswanden van het eiland te ontwijken. Overgeleverd aan de wind had de bemanning niet langer controle over de jonk en konden ze niet voorkomen dat het afdwaalde richting het ondiepe, verraderlijke rif. De kiel scheurde open boven het scherpe koraal, waarna de jonk met een krakend geluid tot stilstand kwam.

‘Kijk daar! Mensen!’ riep iemand. Van achter het gewas langs het strand kwamen er voorzichtig menselijke gedaanten tevoorschijn. Gefascineerd snelde Zheng He naar de reling om hen goed te kunnen observeren. De andere bemanningsleden reageerden schichtig, onzeker of ze met vredelievend volk te maken hadden. Zelf was hij alleen maar opgelucht bij de gedachte dat het eiland bewoond was en dus bewoonbaar. Met groeiende verbazing zag hij hoe de eilandbewoners hun smalle kano’s tevoorschijn haalden.

Met ontzag staarden ze naar de boeg van de jonk, die rijkelijk was versierd als een woest ogende draak. De jonk rolde weer kreunend op haar zij, zodat de bemanning in grote paniek de reddingssloepen liet zakken.

Zheng He vermoedde dat dit niet de eerste keer was dat de eilandbewoners een jonk op de riffen hadden zien openscheuren, of zelfs voor hun ogen zagen versplinteren tegen de onverbiddelijke rotswanden. Hoeveel andere Chinese schepen hadden zij de afgelopen eeuwen wel niet op het eiland zien stranden? Hoeveel van zijn landgenoten waren hier al niet per ongeluk in hun miezerige schepen aangekomen, afgedreven door een storm, een krachtige stroming of simpelweg verdwaald op zee? Nog nooit had hij gehoord van zeelui die mogelijk als schipbreukelingen op dit eiland verzeild waren geraakt, om naar China terug te keren om erover na te kunnen vertellen. Alleen al de gedachte maakte hem opgewonden.

Op het strand stond een oude, kleine man met talloze rimpels diep in zijn gezicht gegroefd. Hij kwam overeind met de soepele beweging en het gemak van een veel jonger iemand. Na veel geroep en gebaren van zijn hand kwamen nu ook de anderen naar voren. Op zijn teken liep een aantal van hen het water in, richting de Chinese drenkelingen. Weer anderen sprongen in de kano’s, die ze behendig naar het stilliggende schip stuurden. Drijfnat werden de vermoeide zeemannen aan boord getrokken en naar de veiligheid van het strand gebracht. Steeds meer kano’s doorboorden de branding om de jonk te bereiken. Als veerpontjes voeren ze heen en weer om de matrozen in veiligheid te brengen en de vracht van het schip op het droge te krijgen.

Ondersteund door twee van zijn bemanningsleden stapte Zheng He uit een kano die hem naar het ondiepe water had gebracht. Verwonderd keek hij hoe de inboorlingen hem en zijn bemanning te hulp schoten op het strand dat tot voor kort zo leeg en verlaten leek. Ze waren gered. De oude zeerotten – een wonderlijke verzameling van mannen uit de verste hoeken van het Chinese keizerrijk – en de lokale bevolking keken elkaar aan met evenredige nieuwsgierigheid.

Als ervaren diplomaat aarzelde hij geen minuut om zijn dankbaarheid en goede wil te tonen aan hun redders. Hij boog met respect voor de bijna naakte mannen. De bemanning volgde zijn voorbeeld

‘Geschenken! Breng ze geschenken!’ beval hij, terwijl hij zijn drijfnatte kleren uittrok. Drie van zijn mannen renden naar de opgestapelde kratten op het droge. Ze braken deze open en kwamen terug met hun handen volgeladen met kettingen van kostbare kralen, kleurrijke stoffen en koperen munten geregen aan touw. Met uitgestrekte handen boden ze de waren aan de eilandbewoners, die de voor hen zo curieuze goederen gretig in ontvangst namen. Hun ogen glinsterden bij het zien van de bijzondere weefsels en de fonkelende sieraden.

In de dagen die volgden werden Zheng He en zijn bemanningsleden warm onthaald. De inboorlingen toonden hun het eiland, brachten hun eten en hielpen met het bouwen van hutten als onderkomen. Ook boden ze zich aan als gids voor het verkennen van de dicht beboste heuvels.

Terwijl ze hun gidsen volgden op zoek naar geschikt hout voor het repareren van hun schip, vielen de admiraal en zijn mannen van de ene verbazing in de andere. Ze zagen toe hoe de vissers aan de kust hun netten binnenhaalden, netten zwaar beladen met zilveren, spartelende vis. Overal langs de zanderige kust zagen ze zoutkommen, het gekristalliseerde zeezout verblindend voor het oog. De heuvels waren bedekt met dichte bossen van smaragdgroene bomen van tropisch hardhout, waarin het wemelde van de reeën en wilde zwijnen. Overal hing de zware stank van zwavel, die zo onmisbaar was bij het vervaardigen van zwavelstokjes, buskruit en medicijnen. Ze tastten in de vochtige aarde en ontdekten hoe vruchtbaar die was. Ze aten exotische vruchten vol met sap, die door hun gidsen uit de bomen werden geplukt en hun werden aangereikt. Zheng He was diep onder de indruk.

Tijdens hun ontdekkingstochten in de bergen stopten hij en zijn mannen geregeld om het grandioze uitzicht in zich op te nemen. Adembenemend was het om te zien hoe de stralen van de vroege ochtendzon gefilterd werden door de dunne mistlaag die als een sluier over de groene heuvels hing. Ze keken toe hoe de jagers onopgemerkt een hert het bos in volgden om het feilloos met hun pijl en boog neer te schieten, waarna ze deze behendig en snel vilden met hun eenvoudig gereedschap. Met belangstelling zag hij hoe de eilanders, van wie sommigen veel uiterlijke kenmerken van Chinezen hadden, met kundige handen het hout bewerkten en hielpen bij het repareren van het schip. Het enige wat er op het eiland ontbrak was elk teken van landbouw.

Bijna zes maanden verbleven ze op het eiland. In die tijd werd er hard gewerkt aan het repareren van de jonk, wachtend op het moment dat het opnieuw zeewaardig zou zijn. Toen het tij gunstig was vertrokken ze eindelijk, het ruim gevuld met kostbare waren en bijzondere voorwerpen die ze op het eiland hadden gevonden.

***

Nog geen jaar later vertelde de grote ontdekkingsreiziger zijn verhalen aan het keizerlijke hof van keizer Hsuan Tsung. Hij sprak over een schitterend eiland dat hij had ontdekt, nog geen 200 li van de Chinese kust. Lyrisch vertelde hij over haar schoonheid, de vruchtbare aarde en de omringende zeeën gevuld met vette vis. Hij schonk de keizer de zware zakken zout, gedroogde stukken hertenvlees en de blauwe brokken zwavel. Zijn bewondering en genegenheid voor de lokale bevolking klonken door in zijn vertellingen en zijn enthousiasme werkte aanstekelijk. Ook de keizer werd gegrepen door de verhalen van Zheng He. Zijn avonturen spraken sterk tot de verbeelding en het keizerlijke hof was maandenlang in de ban van alles wat de admiraal over het eiland vertelde.

Maar toch was de belangstelling niet van lange duur. Het diepgewortelde, traditionele Chinese geloof dat de zeeën de natuurlijke grenzen vormen in het oosten en zuiden van het keizerrijk, was allesoverheersend. Het onontdekte eiland was niet te zien van de Chinese kust en lag te ver afgezonderd. Het had immers nooit toebehoord aan China, en men was er niet van overtuigd dat het nu ineens wel ingelijfd moest worden.

Admiraal Zheng He kwam om tijdens een noodlottige laatste reis in 1435 en keizer Hsuan Tsung stierf datzelfde jaar. Zijn troonopvolger was een achtjarige jongen, niet meer dan een schuchter en kwetsbaar kind, dat niet was opgewassen tegen de complotten van het hof, of zelfs die van zijn eigen familieleden. Na de dood van zowel de oude keizer als de excentrieke ontdekkingsreiziger raakte het hof verwikkeld in veten en intriges en vergat men het ooit zo veelbesproken eiland, dat al snel terugviel in de afgezonderde staat waar het altijd in had verkeerd.

In de eeuwen die volgden zochten mensen van over de hele wereld hun toevlucht op het eiland. Het waren de Portugezen die het als eersten ontdekten, en zij noemden het Ilha Formosa: het mooie eiland. De Europese cartografen maakten dankbaar gebruik van de exotisch klinkende naam, en plaatsten die op hun rijk geïllustreerde kaarten van het gebied. Steeds vaker werd het gebruikt als tussenstop, ontmoetingsplek of veilige haven om de vele tyfoons te ontwijken. Smokkelaars en piraten sloegen er hun gestolen waren op, terwijl handelaren uit verschillende landen hun goederen op het eiland verkochten om belastingen te omzeilen.

De mandarijnen verantwoordelijk voor Fukien, de provincie waar het eiland eventueel aan toe zou behoren, bezochten het zelden. Geen van hen bleef er ooit lang genoeg om enige vorm van Chinees gezag te vestigen. Niemand wilde naar het achtergebleven, vochtige en ongeciviliseerde eiland, en het hof dwong hen er ook niet toe.

Na duizenden jaren van afzondering zou het eiland eindelijk worden ingelijfd. Niet door het grote Chinese keizerrijk, nog geen 200 li van haar kust verwijderd, of door een ander land in de nabije regio. Het eerste land dat ooit beslag zou leggen op Formosa lag in het verre westen.



* 1 li = ongeveer 0,5km





DEEL 1





I


Zoon van een piraat


Hirado, Nagasaki, Japan, 1631

‘Tei-Seiko-san!’ riep Matsu geschrokken, haar ingebakerde baby tegen zich aangedrukt. Ze was geen moment te vroeg aan komen lopen. In de achteraf gelegen binnentuin stond haar zoon in spagaat met gebalde vuisten over een jongen gebogen. De eerste klappen waren duidelijk al gevallen: het bloed gutste uit de neus van de jongen. Ze herkende hem als Yoshi, de zoon van een van de rijkste koopmannen van Nagasaki.

Toen Yoshi haar zag begon hij luid te jammeren. ‘Tagawa-san Hij klonk net als een meisje. Tei-Seiko’s vuist bleef in de lucht hangen toen hij haar zag, zijn gezicht rood van woede.

‘Tei-Seiko! Ga bij hem vandaan! Nu!’ zei ze streng. Hij liet langzaam zijn vuist zakken en ging overeind staan, maar verloor zijn slachtoffer geen moment uit het oog. Even leek het erop dat hij Yoshi alsnog een trap zou verkopen, maar toen hij haar uitdrukking zag, wist hij wel beter. Behendig tilde hij zijn voet over de blubberige buik van Yoshi heen.

‘Help hem overeind!’ beval Matsu Tagawa haar zoon. Tei-Seiko gehoorzaamde en reikte een hand naar Yoshi. Hij moest zijn hele gewicht gebruiken om de veel zwaardere jongen overeind te krijgen. Yoshi was een kop groter dan haar zoon en bijna twee keer zo rond. Toch wist Matsu dat als haar dienstmeid Junko haar niet op tijd had gewaarschuwd over het gevecht, de schade niet bij een bloedneus was gebleven.

‘Bied je excuses aan Yoshi-san,’ snauwde ze. Ze wierp een blik naar Yoshi, die haar vanuit de hoeken van zijn hagedisachtige ogen aankeek. Ze mocht de jongen niet, net zoals ze zijn vileine, roddelende moeder niet mocht.

‘Nee. Dat doe ik niet.’ Tei-Seiko keek naar de grond, vastbesloten, zijn lippen samengeperst.

‘Tagawa-san! Tei-Seiko viel me aan, zonder enige reden,’ riep Yoshi terwijl hij met zijn mouw het bloed van zijn gezicht veegde. Hij verbleekte bij het zien van de rode vlekken.

‘Yoshi-san, ik bied je mijn excuses aan voor het gedrag van mijn zoon, omdat hij dit niet zelf wil doen. Nu moet ik je vragen om ons alsjeblieft alleen te laten.’

‘Maar…’

‘Ga nou maar, Yoshi-san.’ Haar toon was dwingend. De jongen twijfelde, tot hij de blik in haar ogen zag. Er vormde zich een sluwe glimlach rond zijn mond. Hij dacht ongetwijfeld dat Tei-Seiko ervan langs zou krijgen en maakte dat hij wegkwam. Toen hij door de tuinpoort verdween, hoorde ze hem opnieuw luidkeels klagen om zoveel mogelijk aandacht te trekken. Ze bedacht dat zijn moeder en de rest van het huishouden wel een scène over hem zouden maken.

Ze keek naar haar zoon. ‘Waarom nou?’ vroeg ze. Het was al de derde keer deze maand dat Tei-Seiko had gevochten. Het was niets voor hem, ze begreep het niet. Tei-Seiko keek voor zich uit naar de grond maar gaf geen antwoord.

‘Als je niet eens de moeite neemt om mij antwoord te geven op de vraag waarom je je zo gedraagt, dan heb ik gefaald als jouw moeder.’ Ze zuchtte moedeloos. ‘En hiermee doe je ook de naam van je vader groot oneer aan.’

Eigenlijk had de echte vader van Tei-Seiko zijn gezicht al meer dan vijf jaar niet laten zien. En in de tijd dat hij nog wel kwam, waren zijn bezoeken altijd van korte duur geweest. Ze had de jongen praktisch alleen opgevoed.

Haar zoon keek haar recht in de ogen, zijn blik nog steeds woest.

‘Hij zei allerlei slechte dingen over Zaemon. En over u, moeder,’ zei hij fluisterend. Hij boog zich over het onbedekte gezichtje van zijn baby-broertje. Matsu zag zijn uitdrukking verzachten. Ze slikte. Natuurlijk. Haar zoon was al bijna zeven jaar en op een leeftijd dat hij dingen zou horen. Dingen over zijn vader en over zijn broertje Zaemon. Maar vooral over haar. Ze had moeten weten dat mensen zouden gaan praten, dat ze hun onwetende tongen niet stil konden houden, zonder na te denken over de mogelijke gevolgen. Vooral de moeder van dat rotjoch Yoshi. Ondanks haar verwoede pogingen zou ze hem niet voor altijd kunnen beschermen tegen de valse roddels, de roddels waarvan ze onbewust altijd wel had geweten dat die niet uit zouden blijven.

‘Wat…’ Ze had moeite met de volgende vraag, want ze wist wat er komen zou. ‘Wat voor slechte dingen heeft hij dan tegen je gezegd?’

Tei-Seiko keek om zich heen om er zeker van te zijn dat niemand anders hem kon horen.

‘Hij zei dat Zaemon een bastaard is, de zoon van een hoer.’

Matsu sloot haar ogen en hapte naar adem. Het leek alsof een hand haar hart fijn kneep. Even had ze nodig om te bekomen. Toen ze haar ogen weer opende, vloeiden de tranen. Zachtjes streelde ze het gezicht van haar kindje met haar vinger, alsof ze uit de onschuld van haar baby kracht wilde putten. Eindelijk richtte ze haar gezicht weer naar Tei-Seiko, die haar geschrokken aankeek bij het zien van haar verdriet.

‘Begrijp je die woorden eigenlijk wel?’ vroeg ze met zachte stem.

‘Ja,’ antwoordde haar zoon met een rood gezicht. ‘Yoshi heeft me verteld wat ze betekenen.’ Hij spuugde abrupt op de grond. Zijn moeder schrok van zijn heftige reactie.

‘Hij noemde u een hoer!’ Hij vocht tegen zijn tranen van woede. Matsu legde haar hand op zijn schouder en knielde zodat ze hem recht in de ogen kon kijken.

‘Geloof niet alles wat ze zeggen,’ zei ze zacht. Tei-Seiko keek haar niet begrijpend aan.

‘Er zijn dingen die je niet weet. Dingen waarvan ik dacht dat je nog te jong zou zijn om ze te begrijpen. Ik heb me vergist. Ik had ze je moeten vertellen.’

Tei-Seiko draaide zich van haar af. Even dacht ze dat hij van haar weg zou lopen, dat hij te bang was voor wat hij te horen zou krijgen. Matsu verlegde behendig haar slapende kindje in de kromming van haar arm en greep haar zoon bij zijn arm. Ze wilde dat hij haar aankeek.

‘Je weet dat Zaemon je halfbroer is,’ begon ze. ‘Ik ben moeder van jullie beiden, maar je vader is niet dezelfde als die van Zaemon.’

Tei-Seiko knikte. Ze pakte zijn hand en zuchtte. Hij was misschien nog net iets te jong om de strekking van haar woorden precies te begrijpen, maar hij wist dat Watanabe-san niet zijn echte vader was. Ze had hem al lang geleden verteld wie zijn echte vader was.

‘Wanneer een vrouw van meer dan één man kinderen heeft, onder welke omstandigheden dan ook, zullen mensen altijd praten. Ze zullen slechte dingen over haar zeggen. Vooral als een vrouw met een buitenlander trouwt.’

‘Mijn echte vader is toch Chinees?’

‘Ja. En van wat ik begrepen heb, is hij in Zuid-China een belangrijke man. Hij is ook belangrijk voor de handelaren hier, en in Nagasaki. Ik trouwde in het geheim met je vader nadat Heer Li Dan ons aan elkaar had voorgesteld. Heer Li Dan was je vaders mentor, en zijn werkgever. Hij had ooit de belofte gedaan de belangen van jouw vader te behartigen. Maar je vader…’ Ze zocht naar de juiste woorden, maar ze kwamen niet gemakkelijk. ‘Ik geloof dat hij echt gevoelens voor mij had. Maar hij moest terug naar zijn familie in China. Ik denk dat ze daar niet eens weten dat ik besta. We waren allebei nog heel jong toen jij geboren werd. Maar daarna gebeurde er van alles, dingen die hem ervan weerhielden om bij ons te zijn. Hij is nu al zo lang niet meer geweest…’ Ze liet haar blik zakken en zweeg, in gedachten verzonken, terug naar het verleden.

Zheng Zhi-Long was niet eens haar eerste echtgenoot geweest. Ze was vijftien toen ze onder dwang van haar ouders trouwde met een Japanse legerofficier. Nog geen paar maanden na het huwelijk was hij gesneuveld in een veldslag, nog voordat zij hun huwelijkse staat in bed konden bezegelen. Matsu bleef toen alleen achter, een jonge weduwe van zestien.

Ze had Zhi-Long voor het eerst gezien tijdens een officiële gelegenheid bij Heer Li Dan, en was meteen onder de indruk van hem geweest. Zij was een jaar ouder dan hij, maar Zhi-Long leek ouder en volwassener dan zijn leeftijdgenoten, en hij gedroeg zich er ook naar. Bovendien had hij een intense blik en een fysieke aantrekkingskracht die zij moeilijk had kunnen weerstaan.

Ook al hield hij hun relatie strikt geheim voor zijn familie, besloot hij de liefde die ze voor elkaar voelden te bezegelen met een discrete huwelijksceremonie. Maar nu leek het alsof die in een ander leven had plaatsgevonden. Er was zoveel veranderd sinds die tijd.

‘Ik kon niet langer op jouw vader wachten, Tei-Seiko,’ ging ze verder. ‘En toen kwam Watanabe-san…’ Ze zuchtte. ‘Toen je vader terugging naar China stuurde hij ons geregeld geld om rond te kunnen komen, maar langzaamaan veranderde dat. Ik weet niet wat er toen is gebeurd. Daarna werd het steeds moeilijker. Jij was toen nog te klein om het te beseffen, maar er was een tijd dat ik bij mijn familie moest smeken om geld en eten.’ Even was ze stil, de herinnering lag nog steeds gevoelig. Tei-Seiko staarde zijn moeder aan. Ze vroeg zich af of haar woorden werkelijk tot hem doordrongen.

‘Het was een eenzaam bestaan, Tei-Seiko-chan. Watanabe-san is een goed mens. Hij was bereid om voor ons te zorgen. Ik heb zijn hulp met beide handen aangegrepen. Je weet dus dat hij de vader is van Zaemon. Wij hebben nog geluk gehad. Dankzij hem hebben we een dak boven ons hoofd en genoeg te eten. Hij zorgt voor ons. Begrijp je dat?’

Tei-Seiko knikte bedachtzaam. ‘Waar is mijn echte vader dan nu?’

‘Hij woont in Fukien, een kustprovincie in het zuiden van China. Ze zeggen dat hij rijk is geworden van de handel, en naar wat ik uit zijn brieven begreep, heeft hij tegenwoordig ook enige invloed als mandarijn. Ik weet wel dat hij nog minstens één andere vrouw heeft. Jij hebt daar waarschijnlijk nog meer halfbroertjes en zusjes.’ Tei-Seiko fronste. Matsu kon zich indenken dat het voor de jongen moeilijk moest zijn om zich dat voor te kunnen stellen.

‘Waarom eigenlijk? Hij was toch al met u getrouwd? Waarom moet hij dan ook nog met iemand anders trouwen? En dan ook al zo ver weg?’

‘Zo zijn de dingen nou eenmaal. Mannen zitten zo in elkaar. Blijkbaar hebben zij meerdere vrouwen nodig. Je vader was al zo lang bij mij vandaan. Bovendien moeten ook mannen de wensen volgen van hun ouders. Waarschijnlijk hadden zij al een ander huwelijk voor hem geregeld met de dochter van een belangrijk persoon. Ik heb jaren op je vader gewacht. Ik dacht dat hij terug zou komen. Maar ik geloof dat hij ons vergeten is.’ Opnieuw zuchtte ze. Ze zag de teleurgestelde blik in Tei-Seiko’s ogen. Met haar vingers streelde ze zijn wang en glimlachte. ‘Ik weet wel dat jij zijn oudste zoon bent, zijn eerstgeborene en erfgenaam.’

Tei-Seiko keek beduusd voor zich uit. Matsu vroeg zich af of hij haar laatste woorden wel had gehoord. Het was waarschijnlijk te veel om allemaal in een keer in zich op te nemen.

‘Raar,’ zei hij. Hij kantelde zijn hoofd terwijl hij de informatie in zich opnam. ‘Ik heb Zaemon-chan al die tijd gezien als een normale broer.’

Matsu lachte om zijn woordkeuze en kwam met een gracieuze beweging overeind.

‘Hij is ook je “normale” broer, je echte broer. Zoals ik al zei, mensen zullen altijd praten als een vrouw kinderen heeft van meer dan één man. Beloof me dat je niet naar hen luis- tert. Die mensen kennen de waarheid niet. Yoshi-san en zijn moeder ook niet. Begrijp je dat?’

Tei-Seiko knikte weer zonder iets te zeggen. Samen keken ze naar Zaemon, onschuldig en slapend in de armen van zijn moeder.

‘Goed dan,’ zei Matsu. ‘Nu ga je met mij mee en dan ga je je excuses aanbieden aan Yoshi-san. En aan zijn moeder. Kom.’ Ze reikte naar zijn hand. Hij stond op het punt om te protesteren maar zag toen haar blik, de ondeugende glinstering in haar ogen. Hij nam haar hand en gehoorzaamde, zijn passen al snel in hetzelfde ritme als dat van haar.

Tegen de tijd dat ze bij het imposante huis van de Sato’s aankwamen was het hele huishouden in rep en roer. Aan de opgewonden stemmen achter de dunne, houten wanden te horen vermoedde ze dat iedereen in het huis al op de hoogte was van het feit dat de zoon des huizes een pak slaag had gekregen van haar zoon. Waarschijnlijk had de verwende jongen aan iedereen zijn verhaal vol overdreven details verteld, of ze het wilden horen of niet.

Matsu klopte aan. Vrijwel onmiddellijk opende een streng ogende huishoudster van middelbare leeftijd de deur, alsof ze hen verwachtte.

‘Konichi wa. Goedemiddag, Yuki-san.’ Matsu boog met gepaste houding naar de oudere vrouw, die evenredig terugboog, haar valse glimlach een rij van gele tanden. Matsu wist dat ze het respect dat de vrouw haar toonde te danken had aan haar afkomst, en aan haar echtgenoot. Haar man mocht dan een gaijin zijn, een buitenlander, hij was er wel eentje met invloed, ook hier in Nagasaki. Bovendien was het in de omgeving algemeen bekend dat haar vader ashigaru was geweest. Misschien niet een Samoerai van hoge rang, maar wel iemand die in het persoonlijke leger had gediend van de Shôgun. En dat was iets dat vroeg om respect, het was iets om trots op te zijn. De meesten vonden het dan ook verstandig om een vrouw als zij met enige voorzichtigheid te behandelen.

‘Excuseer mij, Yuki-san,’ begon ze zoet. ‘We zouden graag de vrouw des huizes willen spreken, en ook Yoshi-san, als dat kan.’ Yuki knikte nors en liep de gang in, waar ze de rijstpapieren deur naar de binnenkamer openschoof en die weer achter zich sloot. Samen met haar zoon wachtte Matsu geduldig. Binnen klonken een schelle vrouwenstem en Yoshi’s nasale, zeurende klanken. De deur gleed weer open en Yuki verscheen opnieuw, gevolgd door een ontevreden ogende vrouw in een rijk geborduurde kimono. Haar dikke zoon sjokte achter haar aan.

Matsu mocht mevrouw Sato niet. Ze was het type vrouw die iedereen in haar omgeving er het liefst voortdurend aan herinnerde hoe belangrijk haar man wel niet was. Zij en Tei-Seiko bogen in de richting van mevrouw Sato, haar zoon stond nu praktisch achter haar verstopt.

‘Mijn zoon heeft u iets te zeggen,’ zei Matsu. Ze tikte hem subtiel aan met haar elleboog.

Tei-Seiko stapte weifelend naar voren. ‘Het spijt mij dat ik uw zoon geslagen heb, mevrouw Sato,’ begon hij. ‘Ik beloof dat het niet meer zal gebeuren. En toch moet…’ Hij wou nog meer zeggen maar zag nog net de waarschuwende blik van zijn moeder. Matsu pakte haar zoon bij de arm om te vertrekken en draaide zich alsnog om, alsof ze iets vergeten was te zeggen. Ze keek de hooghartige vrouw aan met een onschuldige uitdrukking op haar gezicht.

‘Excuses. Ik was bijna iets vergeten. Graag zou ik ook van deze gelegenheid gebruik willen maken om uw zoon te bedanken.’ Mevrouw Sato veerde op, blij verrast.

‘Hij heeft mijn zoon wat belangrijke feiten over het leven bijgebracht,’ zei Matsu. ‘En hem wat zeer interessante woorden geleerd. Heel erg hartelijk dank.’

Mevrouw Sato glimlachte voor het eerst, gretig voor elk compliment over haar zoon.

‘O? En wat voor mooie woorden waren dat dan wel?’

‘Bastaard en hoer. Een goede dag toegewenst verder.’ Ze knikte beleefd en zag hoe de mond van de vrouw openviel. Met een voldaan gevoel draaide ze zich weer om en liep weg, haar zoon achter haar aan. Al snel hoorde ze het geluid van een vlakke hand tegen een wang en een scherpe kreet van Yoshi. Samen liepen ze snel door, bijtend op hun lip om niet in lachen uit te barsten.

‘Denkt u dat vader zal komen?’ vroeg Tei-Seiko aan zijn moeder terwijl de kleermaker over zijn voeten boog om de lengte van de zomen vast te stellen. De jongen stond half te dansen, half te hinken en verplaatste zijn lichaamsgewicht afwisselend van het ene been naar het andere. Zijn moeder greep hem beet om hem stil te houden. Ze had allang opgemerkt dat de kleermakers zuchten van frustratie steeds luider werden. De mouwen van de kimono waren nog steeds te lang en het was voor de jongen duidelijk vermoeiend om zijn armen zo lang omhoog te houden.

Matsu gaf geen antwoord. Haar Chinese echtgenoot was al jaren niet in Nagasaki geweest en zijn brieven kwamen zeer onregelmatig. In de brieven die ze wel van hem ontving had Zhi-Long alleen maar belangstelling getoond voor zijn zoon. De vragen over haar welzijn waren meestal zakelijk van aard. Ze hoopte voor Tei-Seiko dat zijn vader niet vergeten was hoe belangrijk het Shichi Go San herfstfestival was, het festival dat jaarlijks werd gehouden om het zevende levensjaar van alle jongens te vieren. In deze tijden van honger, pest en andere ziekten haalden veel Japanse kinderen vaak niet eens de leeftijd van vijf jaar, laat staan zeven. Men geloofde dat als jongens die cruciale leeftijd eenmaal hadden bereikt, ze sterk genoeg waren om de kwetsbare kindertijd te overleven. Het was reden genoeg om dat te vieren, dacht ze wrang.

‘Moeder?’ vroeg Tei-Seiko weer. ‘Denkt u dat hij komt?’

Ze kon niet langer tegen hem liegen. ‘Hij heeft niet geschreven dat hij zal komen, Tei-Seiko-chan. Ik heb de laatste tijd geen brieven van hem ontvangen. We zullen het af moeten wachten.’ In werkelijkheid betwijfelde ze dat Zhi-Long zou komen. Ze hoopte wel dat hij op zijn minst een geschenk zou sturen naar zijn zoon.

Teleurgesteld liet de jongen zijn armen zakken. De kleermaker duwde ze weer geïrriteerd omhoog. Tei-Seiko zuchtte en tuurde verveeld voor zich uit, hij had steeds meer moeite met stilstaan. Matsu had met hem te doen. Hij had zijn vader zo lang niet gezien dat het de vraag was of hij hem nog wel zou herkennen als hij hem zag.

‘Is mijn vader een piraat?’ vroeg hij plotseling. De kleermaker slikte bijna de spelden in die hij tussen zijn lippen hield geklemd.

Matsu glimlachte. ‘Nee. Je vader is geen piraat. In China is hij een mandarijn, een belangrijk civiele officier, zoals je weet. En hij is een koopman.’ Even hield ze haar hoofd schuin en keek hem bedenkelijk aan. ‘Eigenlijk ligt het eraan hoe je het bekijkt. Sommigen zouden zeggen dat hij een piraat is.’

‘Echt waar? Wie dan?’

‘Gaijin. Buitenlanders. De Portugezen en de Hollanders. Zij vallen vaak zijn schepen aan en stelen dan zijn goederen om hun land rijk te maken. Maar als hij hun schepen aanvalt om zijn spullen weer terug te nemen, worden ze kwaad en noemen zij hem een piraat.’

‘Dus de Hollanders en de Portugezen zijn eigenlijk ook piraten?’

‘Zo zouden ze zichzelf waarschijnlijk niet noemen. Zij zeggen dat ze het doen voor de VOC en hun land. Maar eigenlijk gedragen ze zich net zo vaak als piraten.’

Tei-Seiko viel stil en keek bedachtzaam voor zich uit. Ongetwijfeld dat hij in gedachten woest ogende piraten met lange, rode haren en grote neuzen zag. Hij had ze vaak genoeggezien in de haven, die buitenlanders. Soms speelde hij zelfs met de Hollandse kinderen.

Hij begon steeds onrustiger te worden. De kleermaker zou snel moeten werken als hij in één zitting klaar wilde zijn met het afspelden van de kimono. Eindelijk was hij zo ver. De man knikte tevreden, kwam overeind en haalde het kledingstuk van Tei-Seiko’s schouders. Opgelucht zakte de jongen door zijn knieën en ging zitten in kleermakerszit, een houding die hij volwassen mannen had zien aannemen. Zaemon brabbelde vrolijk naast hem op de tatami-mat en zwaaide zijn mollige armpjes druk in de lucht. Matsu schoof over haar knieën naar voren, pakte hem op en bond haar baby behendig in de buidel op haar rug.

Op aandringen van de kleermaker betaalde ze hem een klein voorschot voor zijn werkzaamheden. Tei-Seiko was in zijn ongeduld al naar buiten gerend. ‘Ik hoop toch echt dat hij komt,’ zei hij meer tegen zichzelf dan tegen haar toen ze buiten kwam.

Matsu zei niets. Ze hoopte juist dat Zheng Zhi-Long nooit meer zou komen. En daar had zij een hele goede reden voor.

Terwijl ze samen de weg afdaalden zag ze dat er in de haven intussen een schip had aangelegd. De oorsprong van het schip was haar onduidelijk, maar er had zich wel een menigte verzameld op het marktplein langs de kade, onder wie een aantal vreemdelingen. Nieuwsgierig drongen de mensen zich rondom een aantal kramen dat zojuist was opgezet. Op de luifels van een van de bedekte kramen stonden de twee karakters voor waarzegger.

‘Moeder, kijk!’ riep Tei-Seiko opgewonden toen ook hij het had gezien. ‘Een waarzegger!’ Hij holde in de richting van de haven. ‘Misschien dat hij ons kan vertellen of vader komt!’

Nog voordat ze iets kon zeggen was hij al beneden. Ze glimlachte met een zucht. Waarzeggers hadden altijd al een grote aantrekkingskracht op hem gehad. Zelden had ze daaraan toegegeven: de meesten waren bedriegers en de gages die zij voor hun diensten vroegen waren vaak belachelijk hoog. Alleen bij Tei-Seiko’s geboorte had ze zijn nummers laten lezen op basis van zijn geboortedatum, want dat werd van haar verwacht. De vrouw in kwestie had haar verteld dat hij voorbestemd was voor grootse daden en dat hij haar kleinzonen zou geven, iets dat elke moeder graag zou willen horen over haar zoon, en waar eenieder gewillig voor betaalde.

‘Moeder! Kom!’ Tei-Seiko stond ongeduldig op haar te wachten. Het aantal mensen was al beduidend minder geworden, waarschijnlijk was de vergoeding die de waarzegger vroeg voor hen te hoog.

Onder de luifel zat een oude man met een kaal hoofd, getatoeëerde wenkbrauwen en een voorhoofd dat vreemd genoeg volledig vrij was van rimpels. Alleen rond zijn ooghoeken waren diepe kraaienpootjes te zien. Het enige haar dat zijn hoofd en gezicht sierde was het witte sikje dat op en neer bewoog terwijl hij onophoudelijk op iets kauwde. Toen hij Tei-Seiko voor zich zag, vielen zijn kaken even stil. Met zijn gitzwarte ogen keek hij de jongen indringend aan.

‘Moeder, alstublieft? Mag het?’

Matsu keek bedenkelijk. Ze geloofde echt niet dat de oude man haar zoon zou kunnen vertellen of zijn vader zou komen of niet, maar ze bedacht dat hij wel wat verdiende na de lange zit bij de kleermaker. Het kon geen kwaad. Uit ervaring wist ze dat dit soort mensen altijd vaag bleven en toch alleen maar zeiden wat je wilde horen. ‘Vooruit dan maar,’ zei ze, en knikte instemmend. De oude man grijnsde en vertoonde een angstaanjagende rij van rottende tanden, waarna zijn kaken het kauwen hervatten. Hij kwam niet uit het gebied, zag Matsu. Aan zijn gelaatstrekken te zien kwam hij mogelijk uit het verre noorden van Japan, of misschien was het wel een buitenlander.

De man wenkte naar Tei-Seiko en wees naar zijn hand. Vertwijfeld keek de jongen nog even in haar richting. ‘Toe dan. Geef hem jouw hand,’ zei ze aanmoedigend.

Tei-Seiko deed wat er van hem werd gevraagd, waarop de man zijn hand pakte en hem naar zich toe trok. Hij staarde in Tei-Seiko’s ogen en tastte met zijn linkerhand over de contouren van zijn jukbeenderen, slaap en kaak. Hij kneep zijn ogen tot fijne spleetjes in zijn concentratie, alsof hij de symmetrie van Tei-Seiko’s gezicht probeerde te bepalen.

‘Wanneer hij geboren?’ vroeg hij met een gebaar van zijn hoofd in haar richting. Zijn accent klonk Matsu vreemd in de oren. Ze gaf hem de nodige informatie en vertelde dat hij op Hirado was geboren.

‘Aha,’ zei hij. ‘Een rat. Jij slim. Opportunistisch. En charmeur.’ Hij grinnikte sluw, draaide zijn rug naar hen toe en boog zich over een stenen bak met beenderen fiches, die hij druk heen en weer begon te schuiven.

Tei-Seiko straalde van de complimenten, de opwinding was van zijn gezicht af te lezen.

‘Element is hout,’ vervolgde de man. Matsu wachtte gelaten. Dit wist ze, dit had ze allemaal al bij zijn geboorte gehoord. ‘Uit hout komt vuur, maar daar anderen voor nodig zijn,’ ging hij verder. ‘Rat, hout, rat hout. Hm. Is goed. Jij talent, voelt aan wat anderen denken. Jij goed weten anderen overtuigen. Dat jou ver brengen, heel ver. Jij zult ooit groot leider zijn.’ Hij pakte opnieuw Tei-Seiko’s hand en kneep er in, zijn intense blik op de jongen gericht. ‘Ik voel ambitie, groot zelfvertrouwen en… daadkracht, ja, daadkracht.’ Hij balde zijn vuist om zijn woorden nadruk te geven en sloot zijn ogen. ‘Jij zult leven lang streven naar hoog moraal, is goed.’

Plotseling trok hij de jongen naar voren, pakte een naald en prikte die zonder enige waarschuwing in Tei-Seiko’s wijsvinger. De enkele druppels bloed die hij eruit perste ving hij op in een tinnen schoteltje. Tei-Seiko staarde onbewogen naar de donkerrode druppels, maar Matsu nam een stap dichterbij, enigszins gealarmeerd door deze vreemde wending. Dit had ze nog niet eerder meegemaakt.

De man spuugde op het schoteltje, duwde Tei-Seiko’s handpalm door de smurrie en wreef het mengsel in zijn huid. Toen tilde hij de palm van de jongen omhoog en duwde die zo dicht bij zijn gezicht, dat Matsu even dacht dat hij ervan zou likken. Maar hij keek er alleen maar naar. Hij grinnikte.

‘Veel vrouwen,’ zei hij met een wellustige grijns. ‘Maar prijs. Wel betalen prijs.’ Even trok hij een vies gezicht, alsof iets hem verafschuwde.

Tei-Seiko knipperde met zijn ogen. Hij wist duidelijk niet wat hij met deze informatie aan moest. ‘Ik wil alleen maar weten of mijn vader naar Hirado zal komen voor het Shichi Go San festival,’ zei hij, beduusd.

De kaken vielen weer stil.

‘Vader?’ Hij richtte zich opnieuw op de besmeurde palm die hij in zijn geaderde hand hield. ‘Nee, ik zien geen vader. Jouw yin, jouw aura te sterk. Ik denk…’ Hij schudde weifelend met zijn hoofd. ‘Nee. Maar jij binnenkort reis maken, overzee, ver weg hiervandaan. Nieuw leven.’

Matsu versteende bij het horen van zijn woorden. Ze voelde het bloed langzaam uit haar hoofd lopen. Dit wilde ze niet horen. De drang om haar zoon bij zijn kraag te pakken en mee te nemen was sterk, maar ze kon het niet.

‘Jij heel veel willen, heel veel kunnen. Grote ambitie,’ ging de man verder. ‘Maar opgepast! Niet te veel willen doen. Jij moet leer waarheid onder ogen zien. Zie groot eiland. Niet hier, ver weg.’

‘Eiland?’ vroeg Tei-Seiko met belangstelling. ‘Welk eiland, waar dan, van welk land?’

De man fronste, wreef zijn vingers nogmaals in Tei-Seiko’s palm en hield die dichterbij zijn gezicht voor een nadere inspectie. Hij keek op, verbaasd.

‘Weet niet,’ zei hij, gepikeerd dat hij het antwoord niet wist. ‘Ik niet zien. Onduidelijk.’ Ineens verstilden zijn kaken, het kauwen hield op. ‘Ik zie vreemden daar, buitenlanders. Zij niet thuishoren daar. Moeilijk, moeilijk. Jouw lot… jouw lot is op dat eiland. De vreemden zullen vertrekken. Dan eiland is jouw lot. Maar betaal ook prijs. Grote prijs.’ Nog even tuurde hij naar de hand, en knikte tevreden. Toen keek hij voor het eerst weer naar Matsu met een voldane grijns op zijn gezicht en liet Tei-Seiko’s hand eindelijk los. De trance was verbroken, zijn taak zat erop.

‘Kom, Tei-Seiko,’ zei Matsu. Ze wilde daar zo snel mogelijk vandaan.

‘Maar moeder, ik wil weten…’

‘Nee, we moeten nu gaan,’ zei ze fel. Dit had ze niet voor ogen gehad. Haar zoon had een simpele vraag gesteld, maar kreeg nu details te horen over een toekomst die nog veel te ver weg was voor hem, en een waarvan zij niets wilde weten. Haastig trok ze Tei-Seiko bij het kraampje vandaan, legde een paar munten in de gretig uitgestrekte hand van de man en liep weg, zo snel als ze kon.

Zoals Matsu had gedacht, kwam Zhi-Long niet voor het verjaardagfestival van zijn zoon. Hij was er niet om te zien hoe mooi de jongen eruitzag in zijn voor de gelegenheid gemaakte, felgekleurde kimono. Ook zou hij niet zien hoe alle zevenjarige jongens gezamenlijk met dichtgeknepen ogen in hun handen klapten bij de Shinto-tempel om de geesten van hun voorvaderen te wekken, en hen te bedanken voor hun goede gezondheid. Hij was er ook niet om zijn zoon te bedelven onder de traditionele cadeaus, of om de trots te ervaren bij het besef dat zijn zoon sprekend op hem leek.

Een maand later kreeg Matsu een boodschap aangereikt van Junko met het bericht dat haar zwager Zheng Feng in Hirado was aangekomen. Hij wilde haar bezoeken. Haar hart stond even stil van schrik. Feng kwam geregeld naar Nagasaki om zaken te doen voor zijn broer, maar nam zelden de moeite haar te bezoeken. De brieven en geschenken die hij voor haar meebracht van Zhi-Long werden vrijwel altijd gebracht door een van zijn koeriers. Dat hij nu van plan was haar zelf te bezoeken, kon maar één ding betekenen.

Nadat Matsu Zaemon had gevoed, bakerde ze haar slapende baby strak in zijn doek en legde hem uit het zicht achter het scherm. Tei-Seiko was bezig met zijn kendolessen, iets waarin hij uitblonk. Hij zou nog meer dan een uur weg zijn, waardoor ze ruim de tijd zou hebben om Feng onder vier ogen te spreken. Ze schikte de kraag van haar kimono en probeerde zichzelf mentaal voor te bereiden op het bezoek.

Feng was vijf jaar ouder dan haar man en hoewel hij een neus voor zaken had, was hij lang niet zo ambitieus als Zhi-Long. Ook al had ze Feng de afgelopen jaren meerdere malen ontmoet, ze kende hem nog niet goed genoeg om zich op haar gemak te voelen in zijn gezelschap. Zijn Japans was in elk geval redelijk.

Ze zat in haar simpele, maar niet onelegante kamer waar ze haar gasten ontving. De rijstpapieren deur gleed open, het hoofd van Junko stak door de opening naar binnen.

‘Oksan. Mevrouw,’ fluisterde ze. ‘Hij is er. Die Chinese meneer, Zheng Feng.’

Matsu kwam overeind, haalde diep adem, streek haar obi glad en duwde een ontsnapte haarlok achter haar oor.

‘Laat hem binnenkomen.’ Ze kon het silhouet van haar zwager al door het licht doorschijnende rijstpapier waarnemen. Met bonzend hart boog ze om haar respect te tonen.

‘Zheng Feng-sama. Welkom. We zijn zeer vereerd met uw bezoek.’ Junko trok zich buigend terug en deed de schuifdeur weer dicht. Wel liet ze de deur een fractie openstaan, precies zoals Matsu haar had gezegd. Feng knikte en bromde wat. Het was duidelijk dat hij zich net zo ongemakkelijk voelde als zij.

Ze herkende hem nauwelijks. Hij was in elk opzicht forser geworden, en had zowel een baard als een snor laten staan.

‘Gaat u toch zitten.’ Ze gebaarde naar de kussentjes die speciaal voor hem waren neergelegd. Hij nam plaats, zijn benen in kleermakerszit. Matsu zakte gracieus door haar knieën op de tatami en legde haar handen ineengevouwen op haar schoot.

‘Zheng Feng-sama. Ik hoop dat u in goede gezondheid verkeert. U brengt nieuws over mijn echtgenoot? Is hij gezond en wel?’

‘Uw man is gezond en hij groet u. Ik moet u mededelen dat het mijn broer spijt dat hij u niet persoonlijk kan bezoeken. Zijn werkzaamheden als mandarijn van de eerste orde en militaire zaken houden hem druk bezig. Ons land maakt moeilijke tijden door.’ Hij fronste zijn wenkbrauwen, duidend op de onrust die de gemoederen in China bezighield.

Matsu knikte. Zhi-Long had haar geschreven over de dreigende invasie in het noorden van het land, over de oorlogszuchtige Mantsjoes die het grensgebied al jaren teisterden.

‘Ik heb brieven meegenomen van mijn broer.’ Uit zijn overkleding haalde hij een zijden envelop tevoorschijn. Matsu nam het van hem aan en legde het voor zich neer, niet van plan om de brieven te lezen waar hij bij zat.

‘Met alle respect, Zheng Feng-sama. Uw koeriers hadden deze naar mij toe kunnen brengen. Waarom bent u zelf naar mij toe gekomen?’

Feng knipperde verbaasd met zijn ogen, niet gewend aan vrouwen die zo direct waren. Hij keek ongemakkelijk en wees naar de zijden envelop.

‘Lees de brieven. Alles staat daarin.’

Met tegenzin pakte Matsu het op en haalde er twee brieven uit. Een was voor haar, de andere voor Tei-Seiko. Onzeker keek ze haar zwager aan voordat ze haar volledige aandacht aan de brief gaf. Het gaf haar een onprettig gevoel dat hij naar haar keek terwijl ze las.

De brief was in eenvoudig Japans, waarschijnlijk vanuit het Chinees vertaald door iemand die voor haar man werkte. De boodschap was duidelijk en daarbij ook de reden voor Fengs bezoek. Matsu’s handen beefden toen ze opkeek naar Feng.

‘U bent gekomen om Tei-Seiko mee te nemen?’ vroeg ze met trillende lippen. Hier had ze geen waarzegger voor nodig, dit was precies waar ze al jaren zo bang voor was geweest. Ze had altijd al geweten dat deze dag zou komen. De woorden van de waarzegger gierden door haar hoofd. Binnenkort reis maken, overzee, ver weg hiervandaan. Dit was de prijs die ze moest betalen voor het krijgen van een kind van een buitenlander, vooral wanneer het ging om een machtig man als Zheng Zhi-Long.

Feng knikte. ‘Dat is juist. En uzelf, als u dat zou willen.’

Matsu’s hart miste een slag. Als dat zou kunnen. Jaren had ze op dit moment gewacht, ernaar verlangd. Maar nu was het te laat. Ze had Zhi-Long nooit geschreven over de andere man in haar leven, laat staan over het kind dat ze van hem had gekregen. Zhi-Long zou het nooit toestaan dat haar jongste zoon, een kind van een andere man, met haar mee zou komen. Ze wist ook dat ze Zaemon niet zou kunnen achterlaten. Ze voelde haar maag keren bij de gedachte aan de keuze die haar nu te wachten stond.

‘Maar… het reisverbod dan?’ vroeg ze hoopvol. ‘De Shôgun heeft aangekondigd…’

‘Uw zoon heeft toestemming gekregen om te reizen. Zijn papieren zijn al in orde. U vergeet dat uw echtgenoot een invloedrijk iemand is. Omdat de vader van Tei-Seiko Chinees is, geldt het verbod niet voor de jongen. Het is de bedoeling dat ik hem vergezel op zijn reis. Tei-Seiko moet onderwezen worden in China. Dat is de wens van zijn vader.’

Matsu haalde diep adem om de paniek die in haar opborrelde de baas te zijn. Ze keek Feng recht in het gezicht.

‘Ik… ik heb wat tijd nodig om hierover na te denken,’ zei ze zacht.

‘Het spijt me, maar u hebt geen keuze,’ zei Feng, niet onsympathiek. ‘De jongen is mijn broers eerstgeboren zoon en het is alleen maar natuurlijk dat hij wil dat hij naar China komt. Hij verwacht dat u ook meekomt. Uw plaats is toch zeker bij uw echtgenoot en zoon?’

Matsu zuchtte. ‘U vergeet dat het in mijn land verboden is voor vrouwen om Japan te verlaten. Ik ben bang dat ik niet met mijn zoon mee zou kunnen gaan.’

‘Ook dat zouden we kunnen regelen. Er is een mogelijkheid…’

Ineens werden ze verstoord door een kreet die achter het scherm vandaan kwam. Feng keek haar verrast aan, maar ze kon hem niet aankijken. Beschaamd keek ze naar haar schoot. Zonder verder iets te zeggen stond ze op, raapte Zaemon op van achter het rijstpapieren scherm en ging weer voor hem zitten. Feng staarde met ongeloof naar de baby in haar armen. Op zijn gezicht stond de vraag die zij van hem verwachtte. Ze aanvaardde zijn blik zonder weg te kijken.

‘Dit is Tei-Seiko’s kleine broertje, Zaemon. Wat doe ik dan met hem?’ zei ze met zachte stem, terwijl ze haar pink bood aan haar baby, die het dankbaar omklemde met zijn kleine vuist.

Feng staarde nog steeds naar het kind in haar armen. Hij wist dat dit niet het kind kon zijn van zijn broer. Zhi-Long was in tijden niet meer in Japan geweest.

‘Dit is nogal onverwacht.’

‘U weet dat ik mijn echtgenoot, uw broer, jaren niet heb gezien,’ zei Matsu. ‘Ik hoor heel weinig van hem. Zijn brieven komen zeer onregelmatig, het geld komt al heel lang niet meer. Het zijn moeilijke tijden geweest. Oordeelt u over mij niet te streng.’

Fengs uitdrukking verzachtte. ‘Ik veroordeel u niet, maar het kind kan beslist niet mee. Dat zou mijn broer nooit kunnen toestaan. Ik overigens ook niet.’

‘Dan blijf ik hier,’ zei Matsu. Haar ogen stonden vol tranen. ‘Moet u mijn zoon echt van me afnemen?’

Feng knikte zonder iets te zeggen. Matsu wist dat Zhi-Long uitzinnig zou zijn van woede als hij zou horen dat ze een kind had gekregen van een ander. Hij zou veel te trots zijn om haar nu naar het huis van zijn voorvaderen te laten komen. Het was gewoon onmogelijk.

‘Wanneer vertrekt u met Tei-Seiko?’ Ze veegde de tranen weg nog voordat die over haar wangen zouden stromen.

‘Over een week. Ik moet u vragen om hem voor te bereiden voor zijn vertrek. Hoe goed is zijn Chinees?’

Matsu herstelde zich, opgelucht dat ze over praktische zaken kon praten.

‘Hij heeft vanaf zijn vierde Chinese taalles gevolgd. Ik verzeker u dat hij uw taal goed beheerst. Hij spreekt, leest en schrijft het.’

‘Dat is goed. Dat is goed,’ zei Feng, tevreden. Matsu knikte. Zhi-Long had zelf een leraar voor haar zoon aangesteld, vastbesloten dat hij de taal zou spreken als voorbereiding voor deze dag.

‘Waar is de jongen? Laat hem halen. Ik wil hem spreken.’

Matsu keek hem verschrikt aan. Als iemand Tei-Seiko ging vertellen dat hij haar en zijn geboorteland voor altijd moest verlaten, dan moest zij dat doen. Feng mocht dan zijn oom zijn, de man was voor hem een vreemde.

‘Alstublieft, Zheng Feng-sama. Met alle respect. Ik wil u niet beledigen, maar laat het aan mij om dit aan mijn zoon te vertellen.’ Ze boog voorover om de ernst van haar verzoek te benadrukken. ‘Ik ben immers zijn moeder.’

Haar zwager snoof van ongenoegen, duidelijk niet gewend te worden tegengesproken, en zeker niet door een vrouw.

‘Goed dan. Ik zal er niets over zeggen en dit aan u overlaten. Maar ik wil hem nu zien. Laat hem halen.’

Geëmotioneerd stond ze op en draaide zich om, opgelucht dat ze even aan zijn indringende blik kon ontsnappen. Het leek wel alsof haar keel was dichtgeknepen. Ze opende de schuifdeur.

‘Junko-san,’ zei ze met hese stem.

Junko snelde naar voren, haar gezicht lijkbleek, haar ogen groot. Matsu wist dat ze het gesprek had afgeluisterd. Zij hoefde Matsu niet aan te kijken om te weten in wat voor emotionele staat zij verkeerde. Ze overhandigde de baby aan Junko en vroeg haar Tei-Seiko te halen.

‘Zeg hem dat zijn oom hem wil zien,’ voegde ze eraan toe.

‘Ja oksan,’ zei het meisje beduusd, en was weg. Het duurde niet lang voordat Tei-Seiko de kamer met opgewonden gezicht binnenviel in zijn kendokleding. Zijn instructeur stond een beetje schuchter achter hem te giechelen.

Feng draaide zich om bij de commotie die Tei-Seiko had veroorzaakt met zijn binnenkomst.

‘Oom Feng!’ Tei-Seiko boog keurig. Matsu zag hoe haar zwager de jongen geamuseerd in zich opnam.

‘Tei-Seiko. Je bent aardig gegroeid. Je lijkt veel op jouw vader,’ zei hij in het Japans. De jongen glom van trots, ervan overtuigd dat de woorden van zijn oom een groot compliment vormden. Feng glimlachte naar de jongen en haalde met een onwennig gebaar een hand over zijn bol.

‘Wij zijn blij en zeer vereerd u te zien, oom,’ zei Tei-Seiko voorzichtig in het Chinees.

Zichtbaar geïrriteerd dat de kendo-instructeur was blijven hangen gebaarde Feng met een niet mis te verstaan gebaar dat de man weg moest. Het kalende mannetje boog herhaaldelijk om zijn excuses aan te bieden voor zijn aanwezigheid en trok zich terug. Door het dunne rijstpapier hoorde Matsu hoe Junko hem luid bekritiseerde voor zijn nieuwsgierigheid en gebrekkige manieren.

Feng richtte zich opnieuw op zijn neefje.

‘Jouw Chinees klinkt goed, Tei-Seiko. Je hebt een goede uitspraak.’

Tei-Seiko’s gezicht werd een brede grijns. Zijn mond toonde enkel een paar tanden, afgewisseld door ruimten waar zijn melktanden hadden gezeten.

‘Je vader heeft geschenken voor je meegebracht,’ zei Feng en hij reikte de jongen twee in groene zijde gewikkelde pakjes aan. ‘Er is ook een brief voor jou van je vader, Tei-Seiko. Die kan je straks lezen.’ De trotse glimlach van Matsu verdween toen ze dacht aan de mogelijke inhoud van de brief. Haar stond straks de taak te wachten om haar zoon te vertellen dat hij bij haar weg zou gaan. Het deed haar hart krimpen van de pijn.

Zodra Feng was vertrokken, greep Tei-Seiko naar de brief van zijn vader. Matsu griste de brief haastig uit zijn handen en snauwde naar hem dat hij geduldig moest zijn. De jongen keek haar verbaasd aan. Hij begreep niet wat er op dat moment belangrijker kon zijn dan zijn vaders brief.

Matsu zakte door haar knieën zodat ze hem goed aan kon kijken. Dat deed ze altijd wanneer ze hem iets belangrijks te vertellen had. Ze haalde diep adem en schraapte haar keel.

‘Tei-Seiko, er is iets dat ik je moet vertellen. Iets heel belangrijks. En het gaat om jou.’ Ze haperde, zocht naar de juiste woorden. ‘Jouw oom is naar Nagasaki gekomen om je mee te nemen naar China. Naar het huis van je vader.’ De ogen van de jongen werden groot.

‘Ik mag mee naar China? Naar vader?’ Zijn moeder knikte. Ze zag hoe zijn gezicht straalde van geluk, en het brak haar hart.

‘Ja, maar dat is niet alles. Je bent nu zeven jaar oud. Je vader vindt het tijd dat je een behoorlijke Chinese opleiding krijgt. Nu ben je oud genoeg om naar China te gaan. Het is het land van je vader en zijn voorvaderen. En nu ook dat van jou.’ Ze wachtte tot het tot hem doordrong. Bij het zien van haar intens verdrietige gezicht kwam uiteindelijk het begrip. De verrukte uitdrukking op zijn gezicht veranderde in een van ontsteltenis.

‘Maar… ik kom hier toch wel weer terug?’ vroeg hij, zijn stem vol ongeloof.

Matsu slikte haar tranen in en vocht tegen de emoties die haar dreigden te overspoelen. Ze schudde haar hoofd.

‘Nee, Tei-Seiko-chan. Je zult niet meer terugkomen. Voor een bezoek misschien, meer niet. Jouw thuis is nu in China.’

Ze zag het geschrokken gezicht van haar zoon. Hij was geboren en getogen in Hirado, en was nog nooit buiten Nagasaki geweest. Nu werd er van hem verwacht dat hij zijn geboorteland zou verlaten voor een plaats waar hij nog nooit was geweest. Om zich te verenigen met een familie van wie hij niemand kende.

Hij staarde haar aan. ‘Dit is precies zoals die waarzegger heeft gezegd,’ fluisterde hij, verwonderd. ‘Die zei dat ik een reis zou maken, ver weg hiervandaan. Hij had het over een nieuw leven.’

‘Ja,’ was het enige wat ze uit kon brengen.

‘U gaat toch wel met me mee?’ vroeg hij met overslaande stem. Weer zei ze niets, haar gezicht nat van de tranen. Geschokt keek hij haar aan. ‘Gaat Zaemon-chan met me mee?’ Zijn moeder schudde opnieuw langzaam haar hoofd. Ze pakte de aan haar zoon gerichte brief en gaf die aan hem.

‘Lees de brief van je vader.’

Tei-Seiko keek er vertwijfeld naar. Plotseling smeet hij met een boos gebaar de brief door de kamer. ‘Ik ga niet,’ zei hij, en maakte zich met een ruk los van haar omhelzing.

‘Tei-Seiko…’

‘Nee! Ik ga niet!’ schreeuwde hij. ‘Ik ga niet zonder jou of Zaemon-chan.’

‘Jouw vader…’

‘Ik ken mijn vader helemaal niet. Ik ken niemand in China. Ik ga niet!’ Hij rende de kamer uit, en ontkwam behendig aan de handen van Junko en de kok, die allebei met open mond aan de andere kant van de dunne schuifdeur hadden staan luisteren en hem probeerden tegen te houden. De buitendeur werd hard dichtgesmeten.

Aangeslagen zakte Matsu door haar knieën. Roerloos bleef ze daar zitten, haar blik gericht naar de grond. Na een poos zo te hebben gezeten gaf ze haar emoties eindelijk de vrije loop en uitte een hartverscheurende kreet van ellende. Met haar handen voor haar gezicht huilde ze als ze nog nooit had gedaan. Ze huilde vanwege haar eigen verdriet, maar vooral om dat van haar zoon.





II


Vaderland


Fukien, China

Tei-Seiko reed met rechte rug, vermoeid maar opgelucht dat hij na weken op zee eindelijk weer aan land was. Eindelijk was hij in China, het land van zijn vader. In het zadel voelde hij zich in zijn element, en dat sterkte hem, ook al was hij nerveus over wat hem te wachten stond.

Oom Feng hield zijn paard in om twee gewapende mannen van de voorhoede door te laten zodat hij naast hem kon rijden. Het militaire escorte dat hem vergezelde was aanzienlijk: de kapitein vond het nodig om hem veilig thuis te kunnen brengen. De man had er ook op gestaan dat Tei-Seiko zich omkleedde in minder opvallende kleuren. De helblauwe tuniek die hij had aan gedaan om een goede indruk te maken op zijn Chinese familie zou volgens hem te veel aandacht trekken. Volgens oom Feng krioelden de heuvels van Fukien van de bandieten en hij wilde geen risico’s nemen.

Hoe dichter ze bij hun bestemming kwamen, hoe stiller hij werd. Zowel zijn oom als de kapitein hadden een poging gedaan om een gesprek met hem aan te gaan tijdens de reis, maar afgezien van korte beleefde antwoorden had hij weinig zin gehad om met hen te praten. Uiteindelijk lieten ze hem met rust zodat Tei-Seiko op zichzelf reed, diep in gedachten verzonken.

Het was nog geen maand geleden dat hij tegen zijn moeder had geschreeuwd dat hij niet van plan was om zonder haar of Zaemon naar China te gaan. Twee uur lang was hij weggebleven. Junko had nog wel aangeboden om naar hem te gaan zoeken, maar zijn moeder had gezegd dat ze hem beter alleen konden laten, dat hij wel terug zou komen als hij er zelf aan toe was. Ze had gelijk gehad, zoals altijd had ze gelijk gehad. Natuurlijk was hij teruggekeerd, vermoeid en verslagen, zijn ogen rood van het huilen. Hij wist wat hem te doen stond, wat er van hem werd verwacht. Zijn moeder had hem immers grootgebracht met een sterk plichtsbesef en hij wist dat hij geen keuze had. Zijn vader wachtte op hem: dat hij zou gaan was gewoon voorbestemd, net zoals die waarzegger had gezegd.

Terwijl hij reed nam hij de schitterende omgeving in zich op. Zijn gedachten gingen uit naar zijn vader, die hij niet had gezien sinds hij een peuter was. Zijn bezoeken aan Hirado waren zo onregelmatig en van zo’n korte duur geweest, dat hij nooit de kans had gehad om het gezicht van zijn vader goed in zijn geheugen op te slaan, laat staan een band met hem te vormen.

Ze waren veel later in China aangekomen dan verwacht, omdat het vertrek vanuit Nagasaki meerdere malen vertraagd was geweest door een buitengewoon vroege tyfoon. Zelfs na het liggen van de storm bleef de zee onrustig, waardoor veel passagiers ziek waren geworden. Wat de reis nog ondraaglijker had gemaakt, was het feit dat hij zijn moeder en Zaemon-chan vreselijk miste. Bij hun afscheid op de kade had zijn moeder haar emoties bewonderenswaardig goed onder controle gehad, maar hij wist dat zijn gevoelens een weerspiegeling vormden van die van haar. Haar hart was gebroken, net als dat van hem.

Zaemon had hem met glinsterende pretoogjes aangekeken, zich totaal niet bewust van het verdriet dat hij en zijn moeder voelden bij hun gedwongen afscheid. Zijn moeder had hem gezworen dat ze ooit toestemming zou krijgen om naar China te mogen reizen. Op zijn beurt had hij moeten beloven dat hij haar elke maand zou schrijven. Hij had haar gezegd dat hij dat nog diezelfde avond zou doen, vanaf de boot.

Gezamenlijk reed de escort van een bergpas af. Het uitzicht op de weidse omgeving was groots. Tei-Seiko was onder de indruk en keek om zich heen, op zoek naar zijn oom.

‘Het is echt prachtig,’ fluisterde hij in ontzag. Feng glimlachte en knikte bemoedigend, tevreden dat hij de schoonheid van het land van zijn voorvaderen wist te waarderen.

Feng had hem tijdens de zeereis grondig geïnstrueerd en herhaaldelijk overhoord over de vele leden van zijn vaders familie. Het waren tot nu toe slechts abstracte namen geweest: namen van familieleden die vooralsnog vreemden waren.

Van zijn moeder en Chinese tutoren had hij al begrepen dat zijn vader een invloedrijk en belangrijk iemand was in het zuiden van China. Toch was hij zwaar onder de indruk geweest van de grootte van de gewapende escort die hem aan de kust had opgewacht om hem naar zijn nieuwe thuis te begeleiden.

Zijn moeder had hem ook verteld over de tweede vrouw van zijn vader. Ze had tegen hem gezegd dat zijn vader mogelijk nog meer vrouwen had, concubines zelfs. Hij kon het maar moeilijk bevatten allemaal.

Naarmate de zeereis vorderde begon de reden dat hij zijn moeder en het land van zijn geboorte had moeten verlaten langzaam tot hem door te dringen. Er werd van hem als oudste zoon verlangd om naar het huis van zijn vader te gaan. Dat het tijd werd, zoals zijn vader hem had geschreven, om aan een ‘behoorlijke Chinese opleiding’ te beginnen. Het maakte hem behoorlijk onzeker. Zijn Chinees was redelijk, maar was het wel goed genoeg? Spelenderwijs had hij in Hirado ook wat Hollands en Portugees opgepikt van de kinderen van handelaren uit die landen. Volgens zijn moeder waren het allebei talen die zijn vader goed beheerste. Ze had hem verteld dat zijn talenkennis hem in het begin van zijn carrière onmisbaar had gemaakt als tolk voor kooplieden van de voc. Het klonk allemaal erg indrukwekkend. Wat zou zijn vader van hem vinden? Zou hij wel voldoen aan zijn verwachtingen?

Boven aan de heuvel zag Tei-Seiko dat de voorhoede was gestopt om op de anderen te wachten. Het was hem al opgevallen dat ze steeds meer in de bewoonde wereld waren beland: het komen en gaan van mensen was het afgelopen uur flink toegenomen. Ezels en wagens getrokken door paarden passeerden hen aan beide kanten. Mensen keken hem met open mond aan en volgden hem met zulke nieuwsgierigheid dat hij het gevoel kreeg alsof hij een aapje was van een reizend circus.

Na meerdere malen te hebben gevraagd of ze er al bijna waren, werd hem verteld dat ze over een uur in Anhai zouden zijn. Ongeduldig spoorde Tei-Seiko zijn paard aan om tot de ontdekking te komen dat het dier net zo verlangde naar zijn eindbestemming als hij. Hij moest ver achter in zijn zadel zitten om het paard enigszins in toom te houden.

Door zijn vermoeidheid en het geruststellende ritme van het paard dommelde hij geleidelijk in slaap. Hij schrok wakker van opgewonden stemmen die ergens in de verte klonken. Hij keek op in de richting van het geluid en trok sterk aan de teugels om zijn paard tot stilstand te brengen. Met grote ogen keek hij richting de vallei beneden, vol ontzag voor wat hij daar zag. Zonder dat het hem gezegd was, wist hij met zekerheid dat het uitgebreide complex van woningen het ouderlijke huis was van zijn vader.

Aan het vele opgewonden geschreeuw te horen was het duidelijk dat het huishouden hun aankomst al had opgemerkt. Met het hart in zijn keel ging hij rechtovereind zitten in het zadel. Het was zover: hij zou zijn Chinese familie eindelijk gaan ontmoeten. Opnieuw zocht hij naar zijn oom voor steun. Feng knikte hem bemoedigend toe en manoeuvreerde zijn paard langs dat van hem. Even reikte hij naar de jongen en kneep hem in zijn schouder. Zich generend voor zijn getoonde genegenheid spoorde Feng zijn paard aan en met een stoere kreet galoppeerde hij de heuvel af.

Een hele zwerm mensen kwam door de poort naar buiten om hen te begroeten. Keukenmeiden lachten opgelucht en grapten luidkeels bij het weerzien van de mannen. Feng steeg met een elegant gebaar van zijn paard. Een knecht reikte Tei-Seiko de hand om hem te helpen bij het afstijgen, maar daar was hij te trots voor. Met een soepele beweging sprong hij van zijn paard.

Het was een chaotische ontvangst. Mensen riepen allemaal door elkaar heen, gaven allerlei bevelen en al snel was de jongen omringd door vreemden die hem ongegeneerd aanstaarden. De commotie had ervoor gezorgd dat er nog meer mensen naar buiten waren gekomen. Knechten en dienstmeiden spraken in het harde provinciale dialect van Fukien. De snelheid waarmee ze spraken maakte het voor hem vrijwel onmogelijk om hen te verstaan.

Zelfbewust haalde hij een hand over zijn tuniek en door zijn haren. Bedienden snelden naar voren om hem grijnzend en met luide stem te verwelkomen. De vrouwen lachten en trokken hem bij zijn arm richting het huis, luid ruziënd over wie het voortouw mocht nemen.

In de afwezigheid van duidelijke leiding dreigde er chaos te ontstaan. Totdat er een stevige vrouw met een rond, plat gezicht doelgericht door de binnentuin op hem af liep. Het vrolijke gelach en geroep om hem heen verstilde bijna onmiddellijk.

‘Welkom, welkom,’ zei de vrouw, haar woorden overdreven gearticuleerd. Iedereen ging opzij om plaats voor haar te maken.

Tei-Seiko keek de vrouw enigszins vertwijfeld aan en keek om zich heen, zoekend naar de enige bekende: zijn oom. Maar Feng was hij kwijtgeraakt. Die stond bij de poort, waar hij sprak met een aantal mannen. Hij was te ver weg om zijn aandacht te trekken, dus keek hij onzeker naar de vrouw. Hij had geen idee wie ze was. De vrouw boog haar hoofd licht, een geamuseerde blik op haar gezicht. Ze kwam niet erg sympathiek op hem over.

‘Jongeman!’ Ze knikte beleefd, maar bleef hem indringend aankijken. ‘We hebben vol verwachting uitgekeken naar uw komst en zijn de goden dankbaar dat u goed en wel bent aangekomen. Ik hoop dat u en uw oom een goede reis hebben gehad en dat u in goede gezondheid verkeert?’ Haar woorden toonden respect, toch bespeurde hij een zekere hooghartigheid. Voor het eerst in zijn leven was hij zijn moeder dankbaar dat zij erop had gestaan dat hij vanaf zijn vierde Chinese lessen had gevolgd. Ze had het gedaan om hem voor te bereiden op deze dag.

‘Mijn reis is prima verlopen en het gaat goed met mij, dank u,’ zei hij, en keek haar vragend aan.

‘Mijn naam is Liu,’ zei de vrouw. ‘Ik ben uw vaders huishoudster. Ik zal u naar uw vertrekken brengen en ervoor zorgen dat de spullen naar u worden gebracht.’ Ze draaide zich prompt om en ging hem voor. Hij volgde haar gedwee, de twee knechten die zijn spullen droegen liepen bescheiden achter hem aan.

Hij keek belangstellend om zich heen toen ze de zoveelste tuinpoorten door liepen. Het huizencomplex was werkelijk enorm. In de binnentuinen groeiden volwassen bomen, waarvan sommige takken en zelfs de wortels gedurende de jaren door de geglazuurde, opengewerkte bakstenen heen waren gekronkeld. Ze leken er al eeuwen te staan. Na de derde tuinpoort was de begroeiing jonger, de verf op de muren minder afgebladderd. Het was duidelijk dat dit gedeelte van het complex er veel later bij was gebouwd.

Huishoudster Liu stopte voor een pas geverfde deur van een laag gebouw. ‘Dit zal uw onderkomen zijn. Ik zal u de vertrekken laten zien.’

Tei-Seiko liep onzeker naar binnen, achter haar aan. Zijn nieuwe thuis bestond uit drie grote kamers en een kleinere ruimte voor een knecht. De vertrekken waren niet rijkelijk uitgerust, maar boden voldoende comfort en waren voorzien van het nodige meubilair, waaronder mooi bewerkte schermen, een laag bed en een lage eettafel. Een van de kamers was een slaapkamer, een om in te eten en voor het ontvangen van gasten. De derde kamer diende als studeer- en werkkamer.

‘Uw vader is er niet,’ informeerde Liu hem. ‘Hij wordt de komende dagen terugverwacht. Uw grootmoeder zou u echter over een uur willen ontmoeten. Een van de knechten zal intussen een bad voor u verzorgen. Ik weet zeker dat u zich zou willen wassen.’ Ze trok haar neus op om haar boodschap te verduidelijken.

‘Zou ik wat te eten kunnen krijgen?’ vroeg hij hoopvol. Sinds de vroege ochtend had hij niets te eten gehad, terwijl het middaguur allang was gepasseerd. Zijn maag knorde van de honger. Liu klikte haar tong tegen haar gehemelte in verontschuldiging.

‘Maar natuurlijk. Ik zal direct wat laten brengen.’

‘Dank u, Liu tai tai.’ Huishoudster Liu knikte tevreden over het respect dat hij aan haar toonde en glimlachte dunnetjes. Toen was ze weg.

Ineens stond Tei-Seiko er alleen voor. Hij stond onwennig in de deuropening van de slaapkamer, waar twee dienstmeisjes druk bezig waren zijn spullen uit te pakken. Ze werkten efficiënt en hadden zijn kleding al snel in keurige stapeltjes gelegd.

Nadat de meisjes waren verdwenen rende hij naar de volgende kamer en weer door naar de andere. Daar klom hij op een van de twee sierlijke hoefijzervormige stoelen en ging erop zitten. Zijn nog net te korte benen liet hij heen en weer bungelen. Het was een prettige ervaring om in plaats van op de grond in de eeuwige kleermakerszit eindelijk eens op een meubelstuk te kunnen zitten. In zijn oude huis in Japan stond ook zo’n zelfde paar stoelen. Die stonden in een kamer waar Watanabe-san af en toe klanten of buitenlandse gasten ontving. Voor hem was die kamer altijd verboden terrein geweest. Het deed hem weer sterk denken aan zijn moeder en Zaemon, waardoor het opgetogen gevoel plaatsmaakte voor wat anders. Ineens voelde hij zich eenzaam en verloren. Het zweet brak hem uit bij de gedachte dat hij binnen een uur zijn Chinese grootmoeder zou ontmoeten in dit vreemde huis. Zijn benen zwaaiden niet langer heen en weer, maar bungelden nu roerloos boven de grond. Hij keek om zich heen om de kamer goed in zich op te nemen.

‘Moeder!’ riep hij ineens door de lege ruimte, alsof hij verwachtte dat zij ineens zou verschijnen. ‘Hoe denkt u dat mijn grootmoeder zal zijn? Zou ze streng zijn? Huishoudster Liu is streng, denkt u niet?’

Op de een of andere manier riep de lege stilte de herinnering op van zijn moeders laatste woorden.

‘Tei-Seiko-san,’ had ze tegen hem gezegd, terwijl ze zijn handen vastpakte. ‘Luister naar me. Van nu af aan zul je naar de familie van jouw vader moeten luisteren. Je zult trouw aan hen moeten zijn en zij zullen van jou verwachten dat jij je als een Zheng gedraagt. Ik weet dat jij je vader lang niet hebt gezien, maar het is wel je vader. Beloof me dat je je geboorteland nooit zult vergeten, maar China is nu jouw nieuwe thuis. Luister goed naar je meerderen en doe je familie eer aan. Jouw toekomst ligt daar, bij hen.’

Het gekraak van de oude deur deed hem verschrikt van de stoel springen. Door de deuropening was een jongen met een blad met eten komen binnenlopen. Stil en verlegen wachtte Tei-Seiko totdat hij weer alleen was, waarna hij zich hongerig op het blad stortte.

Na de maaltijd, die hij veel te snel naar binnen had gewerkt, ging de deur opnieuw open. Het was een van de jongens die zijn bagage naar zijn kamers had gebracht. Hij kon niet meer zijn dan een jaar of dertien. Door zijn indrukwekkende variëteit aan handgebaren begreep hij dat de jongen hem wilde helpen uitkleden.

Zo vermoeid als hij was liet hij zich in de tobbe warm water zakken die voor hem was voorbereid. Hij deed alles met een grote grijns op zijn door acne getekende gezicht, zo blij leek hij te zijn dat hij Tei-Seiko mocht dienen.

‘Spreekt u Chinees?’ vroeg de jongen langzaam, terwijl hij de kledingstukken opvouwde en op een houten bankje legde. Tei-Seiko keek hem dankbaar aan, blij dat hij eindelijk iemand had ontmoet van rond zijn leeftijd. Gedurende de hele reis, zowel over zee als land, was hij alleen maar omringd door volwassenen.

De jongen keek hem vragend aan. Ineens besefte Tei-Seiko dat hij hem een vraag had gesteld.

‘Ja! Ja, ik spreek Chinees. Maar nog niet zo goed,’ voegde hij er snel aan toe.

‘O! Uw uitspraak is zo goed!’ zei de jongen blij verrast. ‘Ik ben Hung,’ kondigde hij aan, terwijl hij met een stralend gezicht zijn rug begon te schrobben. ‘Het is mijn gelukkige taak om u te mogen dienen.’

Tei-Seiko wist even niet wat hij moest zeggen, maar genoot in stilte van het warme water en de handen die zijn rug masseerden.

Goedbedoeld koos Hung kleding uit die hij geschikt achtte voor Tei-Seiko’s eerste ontmoeting met zijn familie. Zijn moeder had voor zijn vertrek een aantal in Chinese stijl laten maken en het was een van deze tunieken die Hung hem voorhield. Eenmaal aangekleed bekeek hij zichzelf met genoegen in de gepolijste koperen spiegel. Hij zag er nu echt uit als een Chinees.

‘Meester Zheng ziet er zo knap uit!’ zei Hung. Hij klapte in zijn handen van plezier. Tei-Seiko keek de jongen verwonderd aan. Het was voor het eerst dat iemand hem zo noemde, en het klonk goed.

Liu kwam hem stipt na een uur halen. Zonder enige ceremonie was ze binnen komen lopen, Hung negeerde ze volledig.

‘Jongeheer Zheng, komt u met me mee.’ Het was meer een bevel dan een verzoek. Ze liepen door twee grote binnentuinen, Hung achter hen aan. Tei-Seiko moest zijn best doen om haar bij te houden, maar hij was te trots om daar iets van te laten merken. Hij was misschien nog maar zeven, maar hij voelde haarfijn aan dat Liu hem probeerde te intimideren, en dat irriteerde hem. Zijn moeder had hem de trots bijgebracht van zijn afkomst: hij was de kleinzoon van een ashigaru, zijn grootvader had in het persoonlijke leger van de Shôgun gevochten. En daar was hij trots op. De andere bedienden hadden misschien ontzag voor Liu, voor hem was ze nog steeds haar vaders huishoudster, meer niet.

Hij werd naar een grote ontvangstkamer gebracht met twee hoge ramen die het nodige daglicht binnenlieten. Er was helemaal niemand. De ruimte was leeg, met uitzondering van twee lage houten bankjes en twee met houtsnijwerk bewerkte stoelen. Aan de indigoblauw geverfde muren hingen meerdere kalligrafiewerken van prachtige kwaliteit, waarschijnlijk van de hand van een allang overleden familielid. Tei-Seiko keek Liu verwachtingvol aan.

‘Het is de bedoeling dat u hier wacht op Vrouw Zheng,’ zei Liu met een kort gebaar naar de houten bankjes. ‘Ze zal er zijn als ze eraan toe is,’ voegde ze er zelfingenomen aan toe. Daarna verliet ze de kamer.

Hung staarde ongemakkelijk naar de grond, duidelijk wist hij zich met zijn houding geen raad. Uiteindelijk ging hij bescheiden in een hoekje van de kamer zitten.

Tei-Seiko had bijna een half uur gewacht voordat zijn grootmoeder haar intrede deed, vergezeld door een entourage van vrouwen en kinderen. Hij sprong overeind.

Vrouw Zheng was een kleine vrouw van zevenenveertig, stevig van postuur en met de typische grove gelaatstrekken van de Hakka. Ze had een vrij vierkant, breed gezicht, een groot voorhoofd en een platte neus. Kraaienpootjes tekenden zich rond intelligente ogen, haar gitzwarte haar was naar achteren getrokken in een strakke knot. Ze liep direct op hem af en bestudeerde hem, keurend. De groep vrouwen en kinderen die ze met zich mee had gebracht stelde zich in een rommelige rij naast haar op. Nieuwsgierig hingen ze naar voren om hem goed te kunnen zien. Hij wist dat deze vrouwen en kinderen bloedverwant van hem zouden kunnen zijn. Nerveus knipperde hij met zijn ogen, dit soort aandacht totaal niet gewend.

Met een ongeduldig gebaar van haar hand gaf Vrouw Zheng een teken aan haar dienstmeisjes. De twee maakten zich uit de voeten, een derde bleef achter haar en stelde zich nederig op achter de groep vrouwen en kinderen.

‘Dus jij bent mijn oudste kleinzoon?’ zei ze luid, zodat iedereen haar duidelijk kon horen. ‘Je ziet er mager uit. Gaf je moeder je soms niet genoeg te eten?’ Tei-Seiko zei niets. Zijn eerste reactie was om voor zijn moeder op te komen, maar de streng ogende blik van zijn grootmoeder ontmoedigde hem.

Vrouw Zheng bekeek hem met fijn geknepen ogen, maakte een tevreden geluid en liep naar een van de twee stoelen, waar ze met haar stevige bilpartij op ging zitten. Ze wenkte naar hem met haar hand. ‘Lai Lai, kom hier, jongen.’ Tei-Seiko schuifelde twijfelend naar voren. Zijn grootmoeder gebaarde hem ongeduldig om nog dichterbij te komen.

‘Hoe noemden ze jou in Japan?’

‘Tei-Seiko, grootmoeder,’ mompelde hij. Zijn hart klopte in zijn keel. De oude vrouw maakte een afkeurend geluid met haar tong.

‘Dat is een Japanse naam. Jij bent een Chinese jongen. Jouw familienaam is Zheng. Van nu af aan zal je de naam Zheng Sen gebruiken. Is dat duidelijk?’ Ze keek hem indringend aan.

‘Ja, natuurlijk grootmoeder,’ zei hij beduusd. ‘Mijn naam is Zheng Sen.’ Deze keer kwamen zijn woorden er krachtiger uit.

‘Hao, hao. Goed, goed.’ Met elke ‘hao’ klapte de oudere vrouw haar waaier met een klik tegen de palm van haar hand. ‘Zheng Sen. Zheng Sen.’ Ze keek hem aan en hield haar hoofd schuin, alsof er plotseling een gedachte bij haar opkwam. ‘Jij bent een Hakka, wist je dat? Geen Han Chinees.’ Tei-Seiko keek haar niet-begrijpend aan. ‘Zheng Sen. Weet je wie de Hakka’s zijn?’

‘Nee, grootmoeder,’ zei hij gedwee, ervan overtuigd dat zij het hem ging vertellen.

‘Wij Hakka’s, Zheng Sen, waren altijd al een veracht volk. Eeuwenlang zijn we vervolgd door de Han Chinezen. We hadden nooit dezelfde rechten als zij. We mochten niet eens onze eigen grond bezitten.’ Ontspannen drapeerde ze haar handen over de armleuning. Ze genoot zichtbaar van alle aandacht en ging rustig verder met haar monoloog. ‘Niemand weet eigenlijk precies waarom dat zo is. Misschien dat onze voorvaderen ooit een verbond aangingen met een vijand van de Han en konden ze ons daar nooit voor vergeven. Dat is nu niet langer belangrijk. We hebben ons goed weten aan te passen. We namen gewoonten en tradities over van de Han en trouwden zelfs met hen. Het is waar dat we uiteindelijk naar het zuiden van het land zijn verdreven, maar we zijn altijd sterk en slim genoeg geweest,’ ze tikte met haar waaier tegen haar slaap aan om haar woorden kracht bij te zetten, ‘om te overleven. Jouw vader heeft deze familie veel eer en rijkdom gebracht door slim te zijn, net zoals mijn man, jouw grootvader. Ben jij slim?’ vroeg ze pinnig.

‘Ik…. Dat weet ik niet, grootmoeder. Ik zal mijn best doen. Mijn leraren hebben mij alles geleerd over de Analecten van Confucius en de werken van Lao Tse. Ik zou ze kunnen voordragen, als u dat wilt?’

Zijn grootmoeder hield met een afhoudend gebaar een hand omhoog, het begin van een glimlach speelde rond haar lippen. ‘Dat zal niet nodig zijn. We komen er vast snel genoeg achter. Je Chinees is in elk geval redelijk. Je zult wel goede leraren hebben gehad, dat je het zo goed spreekt. Dat hebben we zeker te danken aan jouw moeder Matsu Tagawa.’

Hij keek verbaasd op, blij met het compliment richting zijn moeder en het feit dat zijn grootmoeder haar bij haar naam had genoemd.

‘Dank u, grootmoeder. Ik heb altijd mijn best gedaan. Mijn moeder heeft er steeds op gestaan dat ik de taal van mijn vader zou leren. Ik spreek trouwens ook een beetje Hollands. Dat heb ik geleerd van de Hollandse kinderen in de haven van Hirado.’

De oude vrouw snoof minachtend.

‘Ha! Die grote neuzen met haar in de kleur van stro. Ach, het zou eigenlijk wel handig kunnen zijn. Jouw vader spreekt de taal ook, hij werkte zelfs een tijdje voor die barbaren. De Hollanders hebben geroken aan het geld dat de Portugezen met de handel verdienen en nu komen ze voor hun deel. Eén ding moet je die Hollanders wel nageven. Ze zijn wel vasthoudend. Het is hen misschien niet gelukt om Macao te veroveren van de Portugezen of hen de handel af te nemen, maar ze hebben het niet opgegeven. Ze hebben zich zelfs gevestigd op Formosa, nadat ze de magistraat van Fukien op listige wijze hebben gedwongen hen daarvoor toestemming te geven. Dat was in hetzelfde jaar als jouw geboorte. Jouw vader zegt dat ze nu bezig zijn het hele eiland over te nemen. Daarom moest hij zelfs Formosa verlaten. De Hollanders gaven hem geen keuze.’ Ze tikte met de waaier tegen de kant van haar neus, haar ogen stonden schrander. ‘Maakt niet uit. Handel is handel. Het biedt in ieder geval mooie kansen voor ons familiebedrijf.’

Ineens stond ze op en begon vlak voor hem te ijsberen. Hij volgde haar nauwgezet. Ze had het over zijn vader: alles wat over hem ging had zijn volle aandacht.

‘Je vader is een goede zakenman. Sommige buitenlanders noemen hem een piraat, maar zij zijn de piraten! De brutale honden!’ zei ze fel en veinsde een venijnige spuug. ‘Geeft niet,’ zei ze met een diepe zucht. ‘Hij is een belangrijk man, jouw vader. Hij wordt zelfs door de Hollanders gerespecteerd. Je vader beheerst tegenwoordig een behoorlijke vloot en voert bovendien de meeste handel in dit gebied, ook voor de VOC.’ Ze stopte voor zijn neus en legde haar beide handen op zijn magere schouders. ‘Zheng Sen. Jij bent zijn oudste zoon. Het is jouw plicht, jouw lot, om je vader ooit op te volgen. Begrijp je dat?’

‘Jazeker, grootmoeder,’ zei Tei-Seiko gehoorzaam. Hij was niet alleen beduusd door alle informatie die hem overspoelde, maar ook door de hoge verwachtingen die zijn grootmoeder duidelijk van hem had.

‘Laat mij jou voorstellen aan je nieuwe moeder en je vaders eerste vrouw: Vrouw Yan!’ Een hoogzwangere, nauwkeurig gecoiffeerde vrouw stapte naar voren uit de rij toeschouwers en glimlachte dunnetjes naar hem.

‘Du! Kom je broer eens ontmoeten!’ riep zijn grootmoeder in een honingzoete stem. Een jongetje van ongeveer vijf jaar stapte naar voren en keek Tei-Seiko bedenkelijk aan. Vrouw Yan gaf hem een klein zetje. Gesouffleerd trok het kind ineens zijn mond open.

‘Da ge! Grote Broer! Welkom, welkom! Uw nieuwe familie heet u welkom in uw nieuwe thuis!’ Een paar van de vrouwen giechelden om het enorme volume waarmee het ventje zijn duidelijk geoefende zin voordroeg. Vrouw Zheng glimlachte, tevreden met de vertoning.

‘Dank je wel, di di, kleine broer,’ articuleerde Tei-Seiko nauwkeurig.

‘En dit kind,’ zijn grootmoeder wees met haar waaier naar een snotterende peuter die aan de rokken van een kindermeisje hing, ‘is je nog jongere broer, Shi-Yin. We zullen het hem maar vergeven dat hij nog iets te jong is om voor zichzelf te spreken, maar ik weet zeker dat hij jou welkom zou heten als hij wist hoe.’ Er werd beleefd gelachen om het grapje van de oude vrouw.

‘En zij,’ ze gebaarde naar de rest van de vrouwen en kinderen die in een kluitje stonden, ‘zijn je tantes, neven, zusjes en nichten.’ De jonge meisjes keken hem verlegen aan, terwijl zijn ‘tantes’ hem met wantrouwende gezichten in zich opnamen.

‘Zheng Cai!’ Zijn grootmoeders stem klonk weer. ‘Jij bent van dezelfde leeftijd als Zheng Sen. Jullie zullen samen lessen gaan volgen. Cai, groet je neef!’

Een stevig ogende jongen stapte gehoorzaam naar voren. Hij nam Tei-Seiko kritisch in zich op. ‘Welkom, neef. Ik kijk ernaar uit om samen met jou lessen te volgen,’ zei hij plichtsgetrouw. Voor Tei-Seiko was het van zijn gezicht overduidelijk af te lezen dat hij er helemaal niet zo blij mee was.

‘Mooi!’ Vrouw Zheng klapte resoluut haar waaier dicht. Blijkbaar had ze ineens genoeg van de introducties. ‘Je zult je familieleden snel genoeg leren kennen. Prima. We gaan het nu hebben over je academische opleiding.’ Zijn grootmoeder begon opnieuw voor zijn neus te ijsberen. ‘Een opleiding is het belangrijkste wat er is. Juist omdat wij Hakka’s zijn, mochten onze mannen nooit officiële posities bekleden en niet eens ons eigen land bezitten, dus de kost verdienen door het te bewerken of verhuren zat er ook al niet in. We moesten iets anders doen om te overleven. Daarom is een opleiding zo belangrijk. Genoeg nu hierover. Ik heb leraren voor je geregeld. Morgen begin je met je lessen.’ Ze klapte in haar handen en draaide zich prompt richting de deur om de kamer te verlaten, op korte afstand gevolgd door een overijverig dienstmeisje. Bij de deur draaide ze zich plots om alsof ze iets vergeten was, waardoor het meisje tegen haar aan botste. Het arme kind deinsde verontschuldigend achteruit en ontving een venijnige blik van de oude vrouw. Ze richtte zich nog één keer op Tei-Seiko.

‘Je vader wordt deze week thuis verwacht. Hij zal je zeker willen zien.’ En daarmee draaide ze zich voor de laatste maal om en vertrok.

Die eerste avond werd Tei-Seiko met rust gelaten. Hij was nu alleen in zijn kamers, samen met Ma, die de hele tijd dicht bij hem bleef en hem van kamer tot kamer volgde, zo gretig was hij om zijn nieuwe meester te dienen. De avondmaaltijd werd hem gebracht door dezelfde jongen die hem al eerder op de dag had geserveerd.

Vermoeid van de eerst dag in zijn nieuwe omgeving en alles wat hem was overkomen lag hij al vroeg op zijn bed. In de duisternis luisterde hij naar de onbekende geluiden van de nog jonge avond. Niet zo ver van hem vandaan blafte een hond. Hij hoorde stemmen en gelach, en een vrouw die luid schold. Ergens klonk het geluid van een huilende baby. Vanuit het kleine kamertje naast hem kwam het regelmatige gesnurk van Hung, die er opgekruld lag op zijn mat en vrijwel onmiddellijk in slaap was gevallen.

Terwijl hij op het harde houten bed lag dacht hij aan de familieleden die hij had ontmoet: voor hem nog steeds niet meer dan vreemden. Hij dacht aan zijn strenge grootmoeder bij wie er geen lachje van af kon en aan Vrouw Yan, zijn vaders Chinese vrouw, wiens glimlach zo onecht was. Een aantal van zijn ‘tantes’, waarschijnlijk zijn vaders concubines, hadden hem ronduit vijandig aangekeken. Zijn moeder had hem daarvoor gewaarschuwd: hij begreep wel dat zijn komst voor hen en hun kinderen gevolgen zou kunnen hebben voor hun rang in het Zheng-huishouden. Hij dacht aan zijn twee halfbroers, Shi-Yin en Du, en zijn neef Cai.

Zoveel nieuwsgierige ogen waren op hem gericht, een aantal vriendelijk, de meesten eerder koud en wantrouwend. Dit zou zijn familie moeten zijn, maar zo voelde het niet. Een nieuw leven, had de waarzegger gezegd. Hij had dit helemaal niet gewild. Hij wilde helemaal geen nieuw leven. Hij wilde terug naar Japan, naar Hirado. Opnieuw dacht hij aan zijn moeder en Zaemon, en de tranen sprongen hem in de ogen. Zij waren zijn echte familie. Hij miste ze zo hevig dat het bijna een lichamelijk gemis was en zijn adem ervan stokte. Daar lag hij dan, alleen in de grote kamer. Uiteindelijk viel hij snikkend in een diepe slaap, doodop van de lange, eerste dag in zijn nieuwe thuis.

***

Vrouw Zheng had lang niets van Matsu’s bestaan af geweten, laat staan van dat van haar half-Japanse kleinkind. Ze was natuurlijk niet gek. Ze werd door haar personeel volledig op de hoogte gehouden over de vrouwen bij wie haar zoon zijn plezier haalde. Ze had het immers ook altijd geweten van haar echtgenoot. Mannen waren nou eenmaal mannen, en haar zoon was niet anders. Ze had haar trouwe dienaren: weinig van wat er zich in haar huishouden afspeelde ontging haar.

Ze kon het zich nog zo levendig herinneren, hoe zij lang geleden noodgedwongen afscheid had moeten nemen van Zhi-Long, haar oudste - en lievelingszoon. Het was vlak na de dood van haar man, hij overleed na een kort ziekbed toen Zhi-Long nog nauwelijks achttien was. Ineens stond ze er alleen voor als weduwe en moeder van zes opgroeiende kinderen. Het was haar geluk dat haar mans zakenpartner, Heer Li Dan, bereid was om in ruil voor haar intieme gezelschap als één van zijn vaste bedgenoten haar belangen te behartigen. Gewiekst als ze was duurde het niet lang voordat zij hem op de gedachte had gebracht om haar oudste zoon onder zijn hoede te nemen als leerjongen. Ervan overtuigd dat het zijn eigen idee was geweest, had Li Dan haar zoon meegenomen naar het Portugese Macao, waar hij de jongen wegwijs maakte in de wereld van de handel. Zhi-Long leerde snel en nog geen jaar later had Li Dan hem naar de handelspost in Nagasaki gestuurd, waar hij grote belangen had.

Het had haar gepijnigd, haar oudste zoon te zien vertrekken naar andere oorden, maar het was in zijn - en uiteindelijk haar eigen belang geweest. Ze wist dat Li Dan slim had ingespeeld op de ambities van de buitenlandse kooplieden en door hun komst een van de rijkste en invloedrijkste mannen in het gebied was geworden. Dat maakte van hem een zeer geschikte mentor en voorbeeld voor de nog zo jonge, roekeloze Zhi-Long.

Twee lange jaren gingen voorbij voordat ze haar zoon weer zag. Ze wist het nog zo goed, toen hij voor het eerst weer thuis was gekomen voor de viering van het nieuwe jaar. Pas toen besefte ze echt hoe ze de jongen had gemist. Dat haar zoon was veranderd had ze meteen aangevoeld. Ze wist heus wel dat het een logisch gevolg was van zijn reizen en verblijf in het buitenland, maar er was nog iets. Ze merkte op dat haar zoon wat afwezig was. Ook wist ze instinctief dat hij iets voor haar verzweeg. Hij behoorde niet langer toe aan haar, zijn moeder, maar aan een andere vrouw, een onbekende. Met een steek van jaloezie had ze zijn ongeduld gevoeld om terug te keren naar Japan. Ze had het herkend voor wat het was: een obsessie, een verliefdheid. Toch besloot ze, ter wille van zichzelf, er niet naar te vragen en liet het voor wat het was. Dat soort dingen deed immers niet ter zake. Dat hadden ze bij haar ook nooit gedaan.

Een jaar later had ze Li Dan zo ver gekregen om een positie voor haar zoon dichterbij huis te regelen, en tegen haar zoon had ze gezegd dat het tijd was dat hij trouwde. De vrouw die ze voor haar zoon had uitgekozen was de jonge Yan, het nichtje van Heer Li Dan en tevens de dochter van één van zijn zakenpartners. Ze wist dat haar zoon ambitieus en slim genoeg was om te beseffen dat een dergelijk huwelijk grote voordelen met zich meebracht. Als hij met haar trouwde zou hij nog dichterbij zijn invloedrijke mentor komen te staan. Het zou gunstig zijn voor alle partijen, en bovendien was het de hoogste tijd dat hij zijn eigen gezin stichtte.

Ondanks haar zoons obsessie voor zijn geheime, Japanse geliefde was hij uiteindelijk akkoord gegaan met het huwelijk. Daarna had ze zijn kersverse, jonge echtgenote aangemoedigd om ervoor te zorgen dat hij zoveel mogelijk thuis zou blijven. Tevreden zag ze erop toe dat Zhi-Long steeds minder vaak naar Nagasaki reisde, waardoor zijn liefde voor de mysterieuze Japanse vrouw steeds meer naar de achtergrond verdween.

Er ontging haar echter weinig. Alle geldzaken die onder het huishouden vielen, waren haar verantwoordelijkheid en zij zat er als een havik bovenop. Al jaren eerder had ze opgemerkt dat er ongewoon hoge kosten werden gemaakt wanneer Zhi-Long, en later Feng, naar Japan reisde. Ook kwam ze erachter dat Feng alles wist. Van al haar kinderen was Feng altijd het meest hecht geweest met Zhi-Long. Hij was degene die Zhi-Long het meest vergezelde naar Japan en daar later zijn zakelijke belangen behartigde. Geslepen als ze was slaagde ze er uiteindelijk in om de details aan hem te ontfutselen. Ze dwong hem om haar te vertellen dat Zhi-Long in het geheim was getrouwd met een Japanse vrouw. Ze hoorde toen ook voor het eerst dat ze een kleinzoon had van zes, en stond er op dat Feng haar alles over de vrouw en jongen vertelde. Met groeiende interesse had ze geluisterd toen Feng sprak over een intelligente jonge vrouw met een sterk karakter, die bovendien uit een goede familie kwam. Nog meer interesse had ze getoond toen hij vertelde over haar tot dusver onbekende kleinzoon, volgens hem een gezonde, pientere jongen aan wie weinig ontging en wiens schaakspel zelfs op Feng indruk had gemaakt. Hij stelde haar op de hoogte van zijn verbazingwekkend goede kennis van de Chinese taal, zijn ver bovengemiddelde kundigheid in de vechtsporten en zijn paardrijkunst.

De ontdekking van Zhi-Longs geheim had haar twee dagen bezig gehouden. Ze dacht aan haar schoondochter Yan, die misschien zachtaardig van karakter was en afkomstig van een goed geslacht, maar het meisje had niet meer dan de halve hersens van een piepkuiken. De zonen die zij Zhi-Long had geschonken waren niet veelbelovend als het erop neerkwam, die had ze qua intelligentie allang afgeschreven. Bovendien was Yans oudste zoon Du vanaf jonge leeftijd zwak en onhandig geweest, terwijl Shi-Yin vanaf zijn geboorte een zeer onaangename tik had. Nee, daar viel niet veel uit te halen, dacht ze. Vers bloed kon geen kwaad. Zelfs al was het half-Japans. Uiteindelijk liet ze de nietsvermoedende Zhi-Long naar haar toe komen.

‘Ik geloof dat het tijd wordt dat we die Japanse vrouw en zoon van jou maar naar Anhai halen,’ had ze tegen hem gezegd.

***

Zhi-Long was al meer dan een maand weggeweest van huis toen hij naar Fukien terugkeerde. De groeiende onrust veroorzaakt door de dreigende oorlog in het noorden had hem behoorlijk beziggehouden. Als iemand hem niet had verteld dat zijn zoon was gearriveerd, dan zou hij volledig zijn vergeten dat die er was.

Hij had Tei-Seiko niet gezien sinds hij een peuter was. Hij had op zich wel te doen met de jongen, wetende hoe moeilijk het zou zijn voor een zevenjarige om ineens bij zijn moeder te worden weggehaald. Zelf had hij het geluk gehad dat hij zijn hele jeugd bij zijn familie had kunnen blijven. Totdat zijn vader was overleden. Toen was hij met Heer Li Dan meegegaan naar Macao, waar hij de Portugese taal leerde beheersen en zich op aanraden van Li Dan zelfs katholiek had laten dopen. Dat zou hem de nodige voordelen opleveren bij het zakendoen, had zijn mentor hem verzekerd.

Twee jaar later werd hij naar Hirado in Japan gezonden, waar hij werk vond als leerjongen bij een kleermaker van de VOC. Dat hij een talenknobbel had, werd zijn werkgever algauw duidelijk. Hij had zich niet alleen het Japans snel meester gemaakt, ook had hij in korte tijd de basis van de Hollandse taal geleerd. De roodharige Hollanders waren, samen met de Portugezen en de Chinezen, de enige buitenlanders die handel mochten drijven in Nagasaki, en dat bood kansen, vooral als je de taal sprak.

Het duurde niet lang voordat Li Dan zijn talenten ontdekte en hem de kans bood om voor hem te komen werken. Het was in de hoedanigheid van tolk tijdens één van de vele officiële functies van Li Dan dat Zhi-Long de mooie Matsu Tagawa voor het eerst had gezien. Nog geen zes maanden later waren ze getrouwd. Zhi-Long wist dat zijn moeder nooit in zou stemmen met een huwelijk met een Japanse vrouw die nog weduwe was ook. Hij was nog te jong om de durf te hebben tegen zijn moeders ijzeren wil in te gaan, en besloot erover te zwijgen, ook tegenover Li Dan.

Matsu raakte al snel in verwachting en beviel het jaar daarop van een zoon. Diep onder de indruk van de geboorte van zijn eerste zoon bleef hij haar trouw, en verbleef hij bij haar als hij in het land was. Matsu was niet alleen een schoonheid, ze bleek ook een liefhebbende echtgenote en toegewijde moeder met gezond verstand en een behoorlijke dosis levenservaring voor iemand van haar leeftijd.

Intussen schonk zijn Chinese echtgenote Yan hem de nodige kinderen die zijn getrouwde staat van hem verlangde. Hij reisde vaker naar andere landen in de regio, waardoor het steeds moeilijker werd om voor lange perioden in Japan te verblijven. Uiteindelijk werd hij door Li Dan naar Formosa gestuurd om daar zijn belangen te behartigen. Formosa was toen nog een gunstige locatie om handel te drijven, aangezien er geen gezag aanwezig was op het eiland en niemand hem belemmerde om daar vrij zaken te doen. Nog belangrijker was het feit dat er geen belastingen betaald hoefden te worden. Vooral dat laatste maakte Formosa zeer aantrekkelijk om zaken te doen.

Maar toen gebeurde er iets, waardoor alles anders werd. Een wrede plaag wreekte zich op de Japanse eilanden en ook Hirado bleef niet ongeschonden. Zowel zijn mentor Li Dan als zijn belangrijkste medewerkers bezweken aan de ziekte. Li Dan liet geen zonen na.

Li Dan had intussen zo’n reputatie opgebouwd onder de Europese kooplieden in de regio, dat hij bij hen bekend was komen te staan als ‘Kapitein China’. Zijn lucratieve handelsimperium en vloot waren zodanig gegroeid over de jaren, dat er aan geïnteresseerden voor zijn opvolging geen gebrek was. Zhi-Long was er één van.

Inmiddels had hij twee schepen in zijn bezit, en genoeg handelswaren om ze ermee vol te laden. Het was een bescheiden begin, en niets vergeleken met de aanzienlijke vloot en rijkdom die zijn mentor had opgebouwd. Na het overlijden van Li Dan zag hij zijn kans schoon. Hij wist dat als hij snel genoeg handelde, hij van de nood een deugd zou kunnen maken.

Terwijl de andere gegadigden onderling ruziemaakten en plannen smeden over wie de leiding van Li Dans imperium in handen zou krijgen, kwam Zhi-Long in actie. Hij betaalde twee lokale ambtenaren steekpenningen die zo royaal waren, dat ze er een half jaar van konden leven. Zij zorgden ervoor dat hij het testament van Li Dan onder ogen kreeg. Een paar uur later wezen de ambtenaren hem aan als enige erfgenaam. Li Dans hele vloot en andere bezittingen kwamen vanaf dat moment tot zijn beschikking.

Zijn rivalen waren woest en weigerden te geloven in de geldigheid van het testament. Maar Zhi-Long had intussen geleerd wie hij op welk moment moest charmeren, omkopen of intimideren om in zijn achterban te krijgen. Hij had ervoor gezorgd dat er genoeg getuigen waren - door middel van bedreiging of de belofte van een beloning - van Li Dans wens om hem zijn opvolger te maken. Heer Zheng was toch altijd zo hecht met Heer Li Dan geweest? zeiden ze. Heer Li Dan had immers zelf geen kinderen en beschouwde hem al zo lang als zijn eigen zoon, dat wist iedereen. Dan was het toch alleen maar een natuurlijk gevolg dat hij hem als zijn erfgenaam had aangewezen? Trouwens, had Heer Zheng al niet zijn kwaliteiten als leider getoond en bewezen?

Toch waren er diegenen die weigerden hem te accepteren als erfgenaam en leider van één van de grootste handelsmaatschappijen van Zuid-China. Zij schuwden geen geweld om het aan te vechten. Maar zij merkten algauw dat zijn macht en invloed gestaag waren gegroeid, en dat er steeds meer waren die hem openlijk steunden. Uiteindelijk hadden zij geen keuze dan hem te accepteren als de nieuwe leider van het imperium. Het was dat, of uit de organisatie stappen, en dat was niet zonder gevaar.

En zo legde de ‘erfenis’ van Li Dan de nodige basis voor het Zheng-imperium, dat de handel in het gebied voor tientallen jaren zou domineren.

Kort nadat Zhi-Long zich voor zijn werkzaamheden in Formosa had gevestigd, arriveerden de Hollanders. Eerst hadden die op provocerende wijze de Pescadoren ingenomen, maar dat pikte Peking niet, aangezien de eilandengroep tot Chinees grondgebied hoorde. Wel mochten ze naar Formosa: dat viel immers niet onder Chinese soevereiniteit. Er werd hun gezegd dat er pas met hen gehandeld zou worden als ze daarheen zouden gaan. Er was toch nog een hele marinevloot voor nodig geweest om de brutale Hollanders van de Pescadoren te verdrijven.

Geleidelijk namen ze heel Formosa over. De Chinese handelaren, piraten en andere ongewensten op wie het eiland over de jaren heen zo’n aantrekkingskracht had gehad, zagen zich gedwongen om te vertrekken. De VOC maakte het voor iedereen duidelijk: zij wilden als enige de macht hebben op Formosa.

Ook Zhi-Long werd gedwongen te vertrekken uit Formosa, waarna hij zich vestigde in de Pescadoren om vandaaruit zijn handel voor de regio te hervatten. In het begin zag hij de komst van de Hollanders als een belemmering voor zijn commerciële activiteiten. Totdat het hem duidelijk werd dat de westerlingen van plan waren er te blijven. Hij besefte dat als hij slim was, hun aanwezigheid ook in zijn voordeel zou kunnen laten werken. Met zijn kennis van de Hollandse taal en zijn zakelijke instincten zorgde hij ervoor dat de VOC niet om hem heen kon en meerdere zakelijke overeenkomsten met hem aanging. Die overeenkomsten bleken zeer winstgevend en de handel met de Hollanders bloeide langzaam op.

Met grote tevredenheid had Zhi-Long zijn vermogen zien groeien. Zijn handelsjonken heersten nu over de zeeroutes tussen Japan, Formosa en het Chinese kustgebied. Voor hem waren de Hollanders niet meer dan agressieve binnendringers van de Chinese wateren. Maar ze wilden handel, en als hij daar op de een of andere manier geld aan kon verdienen, dan had hij daar geen problemen mee.

Geweld schuwde hij niet. Soms voelde hij zich genoodzaakt om de voc-handelsroutes te blokkeren, al was het alleen maar om de Hollandse kooplieden te overtuigen van zijn macht. Ook vielen zijn jonken vaak de buitenlandse schepen aan die zij op hun route tegenkwamen om zich vervolgens de waardevolle handelswaren toe te eigenen. Dat ze hem aanzagen voor piraat interesseerde hem weinig. Bovendien was de stemming op het vasteland langzaam aan het omslaan, en je wist maar nooit wat de toekomst zou brengen. Via zijn invloedrijke connecties was hij goed op de hoogte van wat er zich aan het hof in Peking afspeelde. De vele oorlogen met oude vijanden hadden het land veel geld gekost. Hij wist dat de dynastie, die bijna driehonderd jaar over China had geregeerd in een tijd van grootse innovatie, ontwikkeling en ontdekkingen, van binnenuit aan het wegrotten was. Zwakkere keizers uit de afgelopen decennia hadden zich laten leiden door adviseurs met eigen belangen, die met hun corruptie en verraad het hof in hun greep hielden en het land meesleurden in verval.

Tegelijkertijd teisterden Japanse oorlogsschepen de Chinese kustprovincies, en hadden de Portugezen al lang geleden hun weg gebaand naar het binnenland om hun recht van handel af te dwingen. Zij waren er zelfs in geslaagd Macao te bemachtigen als handelsbasis. Het keizerlijke hof werd van alle kanten afgeleid. Maar als geen ander wist Zhi-Long wat de grootste bedreiging was voor het eens zo machtige keizerrijk: het sterke, oorlogszuchtige Mantsjoerije in het noorden.

Nadat de Mantsjoes China de oorlog hadden verklaard had Zhi-Long zijn trouw aan de Ming gezworen. Zijn contacten met de leden van de keizerlijke familie hadden immers bijgedragen aan zijn rijkdom en succes, dus had hij het hof beloofd al het mogelijke te doen om de val van de dynastie te voorkomen. Toch betwijfelde hij of het in zijn macht lag om dat te bewerkstelligen. De tijd zou het leren, dacht hij bij zichzelf.

Hij werd uit zijn gedachten gehaald door een geschrokken jonge hertenbok, die vlak voor zijn paard in paniek de heuvel af denderde in de richting van het bos. Hij glimlachte. Het onvolgroeide dier herinnerde hem aan zijn zevenjarige zoon, die hem nu in zijn eigen huis opwachtte. Ook dacht hij aan de moeder van de jongen, Matsu Tagawa. Zijn eerste grote liefde.

Feng was hem de dag daarvoor nog tegemoet gereden om hem van de laatste ontwikkelingen op de hoogte te brengen. Hij vertelde over Matsu’s beslissing om in Japan te blijven. Toen hij had gehoord waarom ze niet met haar zoon was meegereisd, was hij eerst razend jaloers geweest, hij voelde zich verraden. Alleen al de gedachte dat zij, de eerste vrouw die hij ooit had liefgehad, een kind had gekregen van een ander, kwetste zijn mannelijke trots. Maar na een lange, slapeloze nacht van bittere gevoelens waarin hij zijn eigen levensloop en die van Matsu had doorgenomen wist hij dat hij het recht niet had om over haar te oordelen. Door zijn families regelwoede en zijn huwelijk met Yan had hij haar allang in de steek gelaten, en dat wist hij.

Nu wachtte zijn oudste zoon dus thuis op hem. Het idee was onwennig, hij kende de jongen nauwelijks. Hij had in zijn leven te maken met allerlei soorten mannen: kooplieden en soldaten, huurlingen en mandarijnen, zelfs leden van de keizerlijke familie. Hij had tot dusver weinig ervaring met jongens van zeven. Hij gaf toe dat hij niet veel moeite had gedaan om Du, zijn vijf jaar oude zoon met Yan, echt te leren kennen. Maar dat had ook misschien te maken met zijn oordeel over het kind: hij vond hem maar traag van begrip. En voor een kleuter als Shi-Yin had hij vooralsnog weinig geduld.

Hij vroeg zich af hoe zijn moeder zijn oudste zoon had ontvangen. Hij wist dat ze bot en vinnig kon zijn, maar hij geloofde ook dat ze eerlijk en rechtvaardig was. Als Tei-Seiko een beetje op zijn moeder leek, dan zou hij slim genoeg zijn om zijn grootmoeder te vriend te houden.

Ook was hij benieuwd hoe zijn Chinese echtgenote zich had gedragen tegenover zijn zoon. Toen Yan voor het eerst had gehoord over het bestaan van Tei-Seiko, zijn eerste zoon die hem was geschonken door een andere vrouw, was ze pisnijdig geweest. Hij begreep het wel: Tei-Seiko bedreigde niet alleen haar positie als eerste vrouw in het Zheng-huishouden, maar ook dat van haar eigen zoons als erfgenamen. Maar zo was het, en niet anders. Wekenlang was ze koud en afstandelijk tegen hem geweest. Toen ze besefte dat hij ook nog van plan was de jongen naar Anhai te halen was ze ziedend. Een groot deel van het kostbare porselein in haar vertrekken was die middag uit woede tegen de muren gesmeten om in duizend scherven op de vloer te belanden. Een hele nacht lang had ze luidkeels haar ongenoegen laten blijken. Zhi-Long had zich er weinig van aan getrokken, en die bewuste nacht gewoon bij een van zijn concubines doorgebracht, ver van haar geklaag vandaan.

Nu leek Yan zich bij zijn besluit te hebben neergelegd. Zo verstandig was ze wel: er viel toch niets aan te veranderen. Ze zou het eenvoudigweg moeten accepteren.

De mannen kwamen aan op de heuvelrug, de ruggen van de paarden dampend van het zweet door de zware klim. Zhi-Long keek naar beneden naar het huis dat sinds de Song-dynastie door talloze generaties van zijn familie was aangebouwd, waardoor het een uitgebreid complex was geworden. De meeste Hakka’s hadden sindsdien hun toevlucht gezocht op Formosa of in zuidelijker gelegen landen om aan hun vervolging te ontkomen. Maar zijn voorvaderen hadden ervoor gekozen om in Quanzhou te blijven. Zij vestigden zich in Anhai, waar ze een bestaan hadden opgebouwd met het uitoefenen van verschillende ambachten en beroepen, en daarbij bijgedragen aan de uitgebreide residentie die het nu geworden was.

Zhi-Long spoorde zijn paard nogmaals aan. De merrie maakte snel vaart en galoppeerde de laatste kilometer enthousiast richting haar thuis, waar het geluid van haar denderende hoeven al op afstand werd gehoord. Een knecht snelde naar voren, groette hem met respect en nam het tuig uit zijn handen. Hij knikte en bromde een groet terug. Terwijl hij van zijn paard afsteeg zag hij huishoudster Liu op hem afkomen.

‘Welkom terug, Heer Zheng. Ik hoop dat uw reis een gelukkig verloop heeft gehad?’ vroeg ze nederig. Haar gezicht rimpelde zich in een gemaakte glimlach.

‘Liu, waar is mijn zoon?’ vroeg hij bot, haar vraag negerend. Hij had nooit veel geduld gehad met haar schijnheilige gedrag. Hij wist maar al te goed hoe vals ze kon zijn tegen eenieder die onder haar diende.

‘O, hij is hier, Heer Zheng,’ zei ze met een uitgestreken gezicht. ‘De jonge Heer Zheng heeft op dit moment les. Ik heb Hung aangewezen om hem te dienen.’

‘Hung? Die halfgare idioot?’

‘Als u liever wilt dat ik iemand anders aanwijs? Mijn excuses als ik u hierdoor heb beledigd…’ Hij bracht de vrouw met een abrupt gebaar van zijn hand tot zwijgen.

‘Nee. Laat het maar zo. Breng mijn zoon naar de grote hal. Ik wil hem zien.’

‘Zal ik intussen wat te eten of drinken voor u verzorgen, heer?’

‘Ja. Breng maar wat, ik neem het wel in de hal.’

‘Natuurlijk, Heer Zheng,’ zei Liu, en ze verdween door de poort van de binnentuin.

***

Met ingehouden adem liep Tei-Seiko achter Liu aan in de richting van de grote hal. Hij werd op de voet gevolgd door Cai en meester Wang, die hem ongeduldig aanspoorden om haast te maken. Zo langzamerhand begon hij de weg te kennen in het complex, vooral sinds Cai hem die middag nog een uitgebreide rondleiding had gegeven in het huis met al zijn bijgebouwen.

Zijn hart had een slag overgeslagen toen Liu hem had gezegd dat zijn vader was gearriveerd en naar hem had gevraagd. Het maakte niet uit hoe hij zich inspande, hij kon zich hem maar niet voor de geest halen, afgezien van een vage herinnering van een nogal serieuze man.

Toen ze bij de hal aankwamen stond een man met een beker water in zijn hand op hen te wachten, nog steeds in zijn reiskleding, een kort zwaard nog bungelend aan zijn zij. Er was geen twijfel mogelijk, dit was zijn vader. Hij had een jeugdige uitstraling en droeg zijn lange haar in een losse paardenstaart. Tei-Seiko vond hem er stoer uitzien in zijn reistuniek. Zijn ogen gingen naar het zwaard, waarna hij dacht een glimlach op de mond van zijn vader te bespeuren. Hij wilde zo graag een goede indruk op hem maken.

‘Tei-Seiko-chan!’ riep zijn vader, die op hem afstapte en een onzekere hand op zijn schouder legde.

‘Ik groet u, vader. Mijn naam is van nu af aan Zheng Sen. Dat heeft grootmoeder gisteren tegen mij gezegd,’ zei hij met een ernstig gezicht. Hij hoopte dat zijn vader het bonken van zijn hart niet kon horen.

‘Zheng Sen! Maar natuurlijk! Jouw grootmoeder heeft gelijk. Je woont nu in China. Dus dan is ook een Chinese naam op zijn plaats. Zheng Sen,’ herhaalde hij bedachtzaam. ‘Het klinkt goed.’ De hand van zijn vader rustte nog steeds onwennig op zijn schouder.

‘Zheng Sen, vertel eens. Hoe is het met je moeder?’ vroeg hij.

‘Het gaat goed met haar, vader.’ Hij keek naar de grond om de kracht van zijn gemis te verbergen. ‘Ze wilde wel met mij meegaan, maar dat ging niet.’ Hij slikte en veegde met een boos gebaar zijn mouw over zijn ogen om de tranen te bedwingen.

‘Dat weet ik.’ De toon van zijn vader was geruststellend. ‘Je lijkt op je moeder, Zheng Sen,’ zei hij zacht. Hij haalde liefdevol zijn hand door zijn haar. ‘Misschien dat ze ooit nog eens naar ons toe komt.’

Tei-Seiko knikte. Hij durfde niet te spreken, ervan overtuigd dat zijn stem zijn gevoelens niet de baas zou zijn. Ineens besefte hij dat zijn vader hem bij zijn nieuwe, Chinese naam had genoemd. Dat maakte het echt, nu was hij het dus ook. Zheng Sen. Zo heette hij van nu af aan. Dus dit was het nieuwe leven waar die waarzegger in Hirado het over had gehad. Er hoorde zelfs een andere naam bij. Er viel een ongemakkelijke stilte, onzeker of het aan hem was om die te onderbreken. Hij keek zijn vader recht in de ogen. ‘Trouwens, het gaat ook goed met mijn kleine broertje, Zaemon. In het geval dat u dat zou willen weten.’

Zijn vader keek hem fronsend aan, van verbazing even van zijn stuk gebracht. Hij herstelde zich en lachte, uiterst geamuseerd. ‘Natuurlijk,’ zei hij. ‘Je bent immers al zeven. Het is alleen maar goed dat je dit soort dingen weet. Heb je mijn echtgenote, Vrouw Yan en jouw andere broers en zussen al ontmoet?’

‘Jawel, vader.’ Hij probeerde niet al te veel naar zijn vader te staren. Hij vond hem alsmaar knapper worden naarmate hij naar hem keek.

‘Prima,’ zei zijn vader tevreden. ‘Ik ga me nu opfrissen en omkleden. Tot straks. Vanavond zullen we samen eten.’ En daarmee was hij weg.

Zheng Sens ogen volgden hem totdat hij uit het zicht was verdwenen. Even stond hij beduusd voor zich uit te kijken, totdat hij zich bewust werd van Cai en meester Wang, die een paar meter achter hem waren blijven staan. Hij dacht pretlichtjes in de ogen te zien van de doorgaans strenge meester. Het was duidelijk dat hij het prachtig vond dat hij met zijn vader was herenigd. Meester Wang had vanochtend nog tegen hem en Cai gezegd dat het misschien wel goed was geweest dat hij naar het Zheng-huishouden gekomen was. Hij vond Zheng Sen een prima leerling, en zei dat Cai lui was en dat die nu meer zijn best moest doen om zijn neef bij te houden. Zheng Sen dacht dat Cai om die reden ongetwijfeld een hekel aan hem zou krijgen, of zelfs jaloers op hem zou zijn. Tijdens de lessen die dag had Cai geen boe of ba tegen hem gezegd en hem niet al te vriendelijk aangekeken.

Dat was na vanmiddag wel anders geweest. Toen ze na de middaglessen het klaslokaal uit waren gelopen waren ze ineens geconfronteerd door een magere, grote hond. Het beest stond met zijn schoft zo hoog als zijn taille. Cai zei de hond niet te kennen. Het dier was onopgemerkt het complex binnen komen lopen, hongerig en op zoek naar eten. Daar stond het beest, oog in oog met Cai’s jongere zusje, die verstijfd van angst met haar rug tegen een muur stond. Vervaarlijk grommend had hij het meisje benaderd, de lippen opgetrokken, de tanden ontbloot. Cai stond als versteend.

Zelf had hij instinctief gehandeld. Hij was naar voren gestapt en had hard geschreeuwd naar het dier om zijn aandacht te trekken. Dat lukte, waarop het dier zich omdraaide en zijn ongenoegen op hem en Cai had gericht. Cai was geschrokken achteruit gedeinsd, maar zelf was hij blijven staan. Voorzichtig dat hij de hond niet recht in de ogen aankeek had hij een afgebroken tak opgeraapt en was op het beest afgestapt. Het geluid dat uit zijn keel kwam klonk steeds dreigender, nog voor het zich had gelanceerd in zijn richting. Hij had het mormel behendig ontweken en met de tak vol tegen diens slaap geslagen. Het dier was versuft tegen de grond gekwakt. Toen het wankel overeind kwam was hij als een dolle op hem afgegaan, waarna de hond zich uit de voeten had gemaakt. Met woeste kreten had hij het beest achtervolgd, totdat die met de staart tussen de benen de poort uit verdween.

Toen hij met de zware tak in zijn hand terug was gelopen, vond hij een opgeluchte Cai, een beschermende arm om dat van zijn kleine zusje heen. Vanaf dat moment week Cai nauwelijks meer van zijn zijde.

Voor even vergat hij het gemis van zijn moeder en Zaemon. Hij had zijn echte vader weer teruggevonden, en die was nog aardig tegen hem geweest ook. Zijn nieuwe familie was de armste niet en ook zijn lessen met leraar Wang waren goed verlopen. Maar het belangrijkste was dat hij die dag een vriend had gevonden in Cai. De toekomst zag er ineens wat vriendelijker uit. Het zou allemaal wel goed komen.

Diezelfde avond had zijn vader een groots feestdiner laten voorbereiden om zijn komst te vieren. Alle leden van de familie waren aanwezig, ook zijn grootmoeder, van wie hij dacht een glimp van een tevreden glimlach op te vangen. Ze had haar blik toen direct weer afgewend, maar niet voordat hij het had gezien.

Na het diner ging de familie gezamenlijk naar het familiealtaar. Hij had zijn vaders ogen op zich gevoeld toen hij de wierook aanstak, en met gesloten ogen in zijn handen had geklapt zoals hij dat gewend was om de geesten van zijn voorvaderen te wekken. Nog net had hij kunnen zien hoe zijn grootmoeder scherp in zijn vaders richting had gekeken. Intuïtief wist hij dat hij iets verkeerd deed, dat het Shinto-ritueel dat hij uitoefende daar niet thuishoorde. Maar zijn vader zei niets. Die kon hem alleen maar aankijken, de trots duidelijk in zijn ogen te zien.

Voor het eerst sinds hij daar was aangekomen voelde hij zich gelukkig, vereerd dat hij behoorde tot zo’n belangrijke familie. Daar stond hij dan, bij het familiealtaar van zijn Chinese voorvaderen, aan het begin van een nieuw leven. Het was een dag geweest met indrukken, die hem de rest van zijn leven bij zouden blijven.





III


Kolonisten en migranten


Formosa

Guo brieste nog van woede en onrechtvaardigheid, zelfs nadat de Hollanders weg waren.

‘Wie denken ze wel niet dat ze zijn, die barbaarse duivels, dat ze hierheen durven te komen en ons geld opeisen? Ze denken echt dat dit eiland van hen is!’

‘Wees stil! Zo horen ze je nog. Het is te gevaarlijk.’ Zijn vrouw probeerde hem te kalmeren, haar handen op zijn arm geklemd om hem tot bedaren te brengen. ‘Luister!’ fluisterde ze. Niet ver van hen vandaan hoorden ze boos geschreeuw. Het geschreeuw kwam uit de richting van het dichtstbijzijnde huis, verder op de heuvel. Voorzichtig tuurden ze door het raam. Aan de deur van het huis stond hun buurman met geagiteerde gebaren te schelden tegen de Hollanders.

‘Stuk schildpaddenstront! Eikel! Waarom gaan jullie niet zelf wat nuttigs doen in plaats van ons geld af te nemen waar we keihard voor hebben gezwoegd!’ De man spuugde kwaad in de richting van de voeten van de missionaris. Deze belediging werd een van de Hollandse soldaten te veel. Hij zwaaide zijn geweer hard tegen de kaak van de man aan, waardoor hij onhandig naar achteren steigerde en viel. De soldaat schopte de man nog eens flink tegen zijn stuitje en bespuugde hem vervolgens. Zijn slachtoffer rolde kreunend op zijn zij van de pijn.

Nog voordat de soldaat opnieuw wilde uithalen greep de missionaris hem bij zijn arm. Zijn blik was dwingend, zijn toon fel. De soldaat trok onverschillig zijn schouders op en stapte naar achteren. Het leek hem weinig te schelen wat de missionaris tegen hem had gezegd.

Guo zag hoe de missionaris, de man die hij kende als Ju-Ni, zijn buurman weer overeind hielp en iets onverstaanbaars tegen hem zei. Het leek wel alsof hij zich verontschuldigde. Toen liep hij hoofdschuddend door naar het volgende huis, de soldaten verveeld achter hem aan.

‘Zie je wel!’ siste Long-Fei in Guo’s oor nadat ze de mishandeling met open mond hadden gevolgd. ‘We moeten praktisch zijn. Er zijn te veel van de barbaren, en hun wapens zijn te sterk. Dit had jou ook kunnen overkomen, als je het geld niet had gegeven!’ Haar ogen stonden fel, wanhopig dat haar man hun toestand begreep. Guo zat nog steeds door zijn knieën gezakt voor het raam, zijn ogen gefixeerd op het steeds kleiner wordende groepje Hollandse mannen. Pas toen hij weer overeind kwam werd hij zich bewust hoe diep hij zijn nagels in zijn gebalde vuisten had gezet.

Toen hij een aantal jaren geleden voor het eerst voet aan wal had gezet op Formosa waren de Hollanders nog coulant geweest tegenover Chinese migranten zoals hijzelf: toen hoefden ze geen belasting te betalen. In die tijd had de VOC alle migranten uit China met open armen verwelkomd, ze had de arbeidskrachten hard nodig. Maar naarmate zijn landgenoten met duizenden tegelijk de kust van Formosa bereikten, had de compagnie het beleid veranderd.

Net als vele anderen was hij gevlucht om aan de steeds dreigender wordende situatie op het vasteland te ontkomen. Toen al waren de Mantsjoes erin geslaagd om in het noorden van China de laatste Ming-bolwerken te veroveren, waardoor hun positie alleen maar sterker werd. Diegenen die de eerste ijzige vlagen wind van de oorlog hadden gevoeld waren allang vertrokken. Zelf was hij naar Formosa gekomen op een van de schepen van de zakenman Zheng Zhi-Long, die zo slim was geweest om van de exodus gebruik te maken. Die had met zijn schepen tegen een vergoeding duizenden migranten naar het eiland gebracht.

Met zijn schamele bezittingen was hij aan boord gegaan, ook al wist hij dat Formosa was bezet door de Hollanders. Het was welbekend dat de Hollanders de komst van de Chinezen niet tegenhielden, ze waren vrij om zich daar te vestigen. Er was immers voldoende werk te vinden op het eiland, en dat bood hun de kans om daar een nieuw bestaan op te bouwen.

Kort na zijn aankomst was hij getrouwd met Long-Fei, een Hakka afkomstig uit zijn eigen geboortedorp. Het paar had inmiddels een zoon van twee jaar en zijn vrouw was in verwachting van hun tweede kind. De VOC had Guo werk geboden als bouwvakker terwijl zijn vrouw in de rijst- en suikerrietvelden werkte. Samen maakten ze lange, zware dagen. De Hollandse opzichters waren hard, de salarissen die aan hen werden uitbetaald erbarmelijk. Toch hadden ze weinig keus. Terugkeren naar China was geen optie, zelfs al zouden ze de terugreis kunnen betalen, en daar was al helemaal geen sprake van.

En nu hadden de barbaren voor hun deur gestaan, voor hun armetierig zelfgebouwde huisje, met de eis dat ze maar liefst tien procent van hun salaris als inkomstenbelasting inleverden. In eerste instantie had hij geprotesteerd en weigerde hij te betalen, zelfs bij het zien van de gewapende soldaten die missionaris Ju-Ni vergezelden. Het was uiteindelijk Long-Fei geweest die hem met haar dwingende blik had overgehaald het verschuldigde bedrag uit een tinnen blikje te halen en aan de missionaris te overhandigen. De volgende avond zag hij hoe de missionaris terugkeerde met zijn gewapende escort. Opnieuw klopten ze aan bij hun buurman, die nu met opgezwollen kaak en vernederde blik het verschuldigde bedrag met bevende hand overhandigde. Zijn vrouw had gelijk. Er was inderdaad weinig dat ze eraan konden doen.

***

De Hollanders hadden een behoorlijke vooruitgang geboekt op Formosa sinds zij er zich hadden gevestigd. Er stonden nu meer dan honderd huizen langs de kust, allemaal bewoond door kolonisten. Toen ze er negen jaar geleden voor het eerst waren neergestreken hadden zij het eiland wild, bergachtig en door de malaria bijna onbewoonbaar aangetroffen. Het had even geduurd voordat ze erachter waren gekomen dat de ziekte langs de kust veel minder voorkwam.

Sindsdien was het aantal Hollanders dat zich er vestigde gestaag toegenomen. De hogere functionarissen waren meestal getrouwd met Hollandse vrouwen die zij hadden meegebracht uit Holland of Batavia, en afkomstig waren uit hun eigen milieu. De vrijgezelle mannen van lagere rang trouwden vaak met inheemse vrouwen, en soms met een Chinese.

De landbouwmogelijkheden op het eiland hadden de Hollanders toch nog verrast. De aarde was vruchtbaar: suiker en rijst deden het beide goed. Van de suikeroogst werd zelfs een derde geëxporteerd. En ook al bleek de inheemse bevolking weinig aanleg te tonen voor het werken op het land, de Chinezen waren er juist zeer bedreven in. Dat er dagelijks steeds meer Chinese migranten arriveerden, was alleen maar gunstig, want op de minder vruchtbare heuvels waar rijst niet goed groeide werd nu ook thee verbouwd.

Inmiddels hadden ze de Chinese dorpen in groepen van dertig tot veertig huishoudens georganiseerd. Voor iedere groep boerderijen hadden ze een dorpshoofd aangewezen, die zich op zijn beurt moest verantwoorden bij de gouverneur. De meeste dorpshoofden waren kooplieden uit Fukien, mannen met goede reputaties en contacten onder hun landgenoten op Formosa. Veel van hen werkten voor de compagnie in een of andere hoedanigheid. Het systeem zorgde voor een productiesysteem dat zo efficiënt werkte, dat het aantal verbouwde akkers zich snel vermenigvuldigde.

De VOC behandelde de inheemse bevolking redelijk goed. De gedachtegang was dat hun manier van denken zoveel eenvoudiger was dan dat van de Chinezen. Daardoor leken ze meer open te staan voor het bekeren tot het protestante christendom, en de bijbehorende levenswijze.

Bij de Chinezen lag dat totaal anders. Die waren koppig en trots, vooral diegenen die al generaties op het eiland woonden. Zij gingen gewoon verder met hun manier van leven zoals ze dat altijd al hadden gedaan. De meeste Hollanders konden geen onderscheid maken tussen de Hakka’s en de Han-Chinezen, en de VOC behandelde hen hetzelfde. Allemaal moesten ze aan de belastingplicht voldoen.

Met de bevolkingstoename werd ook de missie op Formosa belangrijker. De missionarissen stonden dicht bij de inheemse bevolking, die zij trachtten de beginselen van het lezen en schrijven bij te brengen en probeerden te bekeren. De ene school na de andere werd geopend om de groeiende bevolking van scholing te voorzien. Bij het gebrek aan goed opgeleide mannen werden de dominees geregeld ingezet voor andere taken, waaronder het innen van belastingen. Dat zorgde voor conflicten. Zij klaagden dat het innen van belastingen niet bij hun werk hoorde, hun taak was immers het verspreiden van het woord van God. Ze werden er dan streng op geattendeerd dat niet God, maar de compagnie hun salaris betaalde. Dat de relatie tussen de missionarissen en hun werkgever niet altijd even goed was, was onontkoombaar.

Bij de eerste pogingen om belastingen te innen waren de lokale Chinezen de eersten die weigerden te betalen. Zij waren geboren op Formosa. Meestal verdwenen ze enkele dagen wanneer de belasting werd geïnd, vaak in samenwerking met de zwermen piraten die geregeld langs de kust zwierven. De compagnie kon dit niet anders zien dan als verzet, en toonde haar gezag vaak in de vorm van geweld.

Intussen eiste Batavia van Formosa dat ze financieel onafhankelijker werd, dus moesten er nieuwe bronnen van inkomsten komen om de nodige infrastructuur te verbeteren. Nieuwe wetten kwamen tot stand. Niet alleen werden alle verzoeken van Chinezen om het land dat zij bewerkten te kopen, afgewezen: de VOC besloot ook nog alle Chinezen het recht om hun eigen grond te bezitten, te ontnemen. Voor een laag salaris bewerkten ze de velden van de compagnie, waar ook nog eens inkomstenbelasting over moest worden betaald.

Wel konden ze het land pachten. Ze kregen kavels toegewezen, en productiequota’s werden vastgesteld zodat een deel van de oogst aan de VOC werd overhandigd. De verpachting van de akkers bleek algauw een interessante bron van inkomsten.

Toch ging alleen een klein deel van de opbrengst naar de kas van Formosa, de rest moest worden afgestaan aan Batavia. Verzoeken om een bijdrage voor de nodige verbeteringen aan de infrastructuur van het eiland, zoals irrigatiewerken en waterputten voor de verschillende vestigingen, werden meestal afgewezen.

De bouw van het kleine, ronde fort Utrecht aan de achterzijde van fort Zeelandia mocht wel worden afgemaakt. De militaire adviseurs van de VOC hadden de raad er nog van weten te overtuigen dat die nog wel eens noodzakelijk zou kunnen zijn voor een eventuele verdediging van Zeelandia. De bouw verliep voorspoedig, ook al was er enige vertraging opgelopen vanwege de tropische regenbuien.

Intussen bloeide de handel op. Lokale producten zoals gedroogd hertenvlees en gedroogde vis deden het zeer goed op de Japanse markt, net zoals de hoornen van de herten, die werden gemalen en gebruikt als ingrediënt voor medicijnen. Uit India waren er peper, kruiden en katoen, maar ook tin en lood. Ook de handel met China, waar de compagnie zo lang naar had verlangd, kwam eindelijk op gang, waardoor de pakhuizen volgeladen lagen met handelswaren. Zevenhonderd kilo aan balen Chinese zijde lagen er opgeslagen, die grotendeels zou worden verscheept naar Europa. Eindelijk werd er winst gemaakt.

***

In het voorjaar dat Long-Fei het leven schonk aan een jongetje werd Guo Jin-Bao als dorpshoofd voorgedragen. Het dorp waarin zij woonden was niet een van de grootste, waar de dorpshoofden meestal vermogend waren. Ook Jin-Bao behoorde niet tot de invloedrijke families: hij werd genomineerd omdat hij een van de oudere en meest gerespecteerde bewoners was.

Het was geen positie die hij ambieerde. Hij moest zich zo verantwoorden tegenover de gouverneur, en elk geval van schade, verlies of diefstal melden. Dat was iets dat hem tegenstond: hij gaf zijn landgenoten liever niet aan bij de Hollanders. Hij wist in wat voor omstandigheden de Chinezen op Formosa leefden om hun gezinnen te onderhouden. Ook al keurde hij niet goed dat gereedschap of voedsel werd gestolen, hij kon zich wel verplaatsen in hune situatie.

Geruchten deden bovendien de ronde over wat er gebeurde met koppige dorpshoofden die weigerden mee te werken. Zij kregen vaak zware boetes opgelegd, lijfstraffen die publiekelijk werden uitgevoerd en werden in sommige gevallen zelfs opgesloten.

Aan de andere kant was het Guo wel opgevallen dat de dorpshoofden die verkozen mee te werken er niet slechter op waren geworden. Door hun nauwere contacten met de compagnie kregen ze vaak meer invloed en macht. Enkelen onder hen waren zelfs rijk geworden.

Voor de gewone Chinees werd het er niet gemakkelijker op. Niet alleen moest hij maandelijks tien procent van zijn salaris overhandigen aan de ‘mannen van God’ zoals de twee dominees zichzelf noemden, hij moest ook langere uren maken, terwijl zijn maaltijden even karig bleven. Bovendien werden er steeds meer Hollandse troepen op het eiland gestationeerd die geregeld patrouilleerden, waardoor hun vrijheid nog verder werd beperkt.

‘Je zult in het dorp wel meer gezag krijgen als je het doet,’ had Long-Fei met glinsterende ogen tegen hem gezegd. Hij wist dat zijn vrouw wilde dat hij de positie als dorpshoofd aanvaardde. Het zou voor haar meer status betekenen. Status en invloed, maar ook meer geld en eten. En dat was iets dat ze goed konden gebruiken, vooral met de komst van hun jongste zoon. Maar nog steeds was hij niet helemaal overtuigd.

‘Ja, dan heb ik het gezag om mijn eigen mensen te verklikken,’ zei hij cynisch. Gefrustreerd keek hij zijn vrouw aan. ‘Geloof jij nou heus dat ik als dorpshoofd meer respect zou krijgen van die langneuzen? Dat ze naar mij zouden luisteren? Ze zullen me altijd blijven behandelen als een soort voetveeg, meer niet.’ Hij tuurde door het raam naar buiten, in gedachten verzonken. ‘We zullen gewoon geduld moeten hebben.’

Long-Fei zweeg en richtte zich met een nors gezicht op het kind dat gretig dronk aan haar borst. Jin-Bao keek hen aan en fronste. Zij had al tegen hem gezegd dat haar melktoevoer aan het afnemen was, en hij besefte wel degelijk dat ze niet genoeg at om haar pasgeboren kind goed te kunnen voeden. Ze zouden de extra inkomsten wel degelijk kunnen gebruiken.

Een paar dagen later stond Long-Fei, net zoals alle andere dagen, enkeldiep in het modderige water van het rijstveld. Na uren kiemplantjes in de drassige aarde te hebben geplant kwam ze overeind. Ze rekte zich uit en rustte om haar spieren ontspanning te gunnen en verstelde de positie van haar ingebakerde baby op haar rug. Het extra gewicht van het kind drukte zwaar en ineens voelde ze een steek in haar zij. Ze verplaatste het kind en wachtte tot de pijnscheut wegtrok, haar baby tegen haar heup gedrukt. Even stond ze daar, tussen alle andere planters wier ruggen zonder uitzondering gebogen waren, hun ogen gericht op het laagje water waar ze tot hun knieën in stonden.

Eén van de Hollandse opzichters zag haar staan. De man had het grootste deel van de nacht boven een gat in de grond gehangen om zijn door parasieten verkrampte darmen te legen. Slaap had hij bijna niet gehad en zijn humeur was slecht. Met grote passen liep hij op haar af, al vloekend en tierend over haar ogenschijnlijke luiheid.

Long-Fei schrok bij het zien van de opzichter, zijn gezicht een grimas van ergernis. Ze verstond de Hollandse woorden niet die hij haar toesnauwde, maar de toon waarop hij sprak begreep zij wel. Van schrik klungelde ze onhandig bij het vastknopen van de doeken, wat haar alleen maar meer tijd kostte.

Ineens verloor ze haar evenwicht, gleed uit en landde op haar zij in het modderige water. Ze dankte de goden dat ze niet op haar kindje was gevallen. Ze draaide zich om op haar handen en knieën en kwam voorzichtig overeind, bedekt met modder, haar haren tegen haar besmeurde wangen aangeplakt.

Een van de vrouwen die naast haar aan het werk was snelde haar te hulp, maar de opzichter hield haar tegen met een niet mis te verstaan gebaar van zijn hand. Het was genoeg om de vrouw van gedachten te laten veranderen. Ze keek Long-Fei verontschuldigend aan, boog zich opnieuw over de eindeloze rijen kiemplantjes en hervatte haar werk, haar hoofd rood van schaamte.

Bij het zien van de met modder besmeurde vrouw barstte de opzichter in lachen uit. Het rauwe gelach trok ook de aandacht van een van zijn collega’s in een nabijgelegen veld. Ook hij begon honend te lachen. Long-Fei veegde de modder uit haar ogen en ging met een rood hoofd weer aan het werk, zich nauwelijks bewust van de blikken van medeleven van de andere vrouwen in het veld. Meer dan ooit was het voor haar van belang dat haar man de functie van dorpshoofd zou accepteren. Pas dan zou ze aan dit soort vernederingen ontstijgen. Maar op dat moment voelde ze alleen maar haat. Haat voor de roodharige, barbaarse kolonisten.





IV


Piraat, koopman, mandarijn


Gouverneur Putmans stormde woedend door de gangen van het fort, vloekend en tierend als een ordinaire scheepsjongen, commandant Boenck en luitenant Caldenhoven achter hem aan. ‘Die godverdomde Chinees!’ gromde hij. ‘Ik wist wel dat we de man niet konden vertrouwen! De vervloekte piraat!’

Ook Boenck had al een tijd het vermoeden dat Zheng Zhi-Long zich niet aan de afspraak had gehouden. De Chinees had hen voortdurend dwarsgezeten, vanaf het moment dat de VOC negen jaar geleden het eiland had geannexeerd. Telkens weer had hij hun handelsschepen lastiggevallen, aan beide kanten van de Straat. En elke keer weer had de compagnie teruggeslagen. Zheng noemde zichzelf een handelaar, maar in de ogen van de VOC was hij niet meer dan een geduchte piraat. Door bemiddeling waren ze uiteindelijk overeengekomen dat ze elkaar met rust zouden laten en niet in elkaars vaarwater zouden zitten wat de handel betreft, en daar leek hij zich enigszins aan te houden.

Maar de laatste tijd was de handel een stuk minder geworden, en van de schepen die wel de havens van Formosa binnenliepen bleken de ladingen vaak niet te kloppen. Soms werden lucratieve handelscontracten met de kooplieden op het Chinese vasteland ineens geannuleerd. En dan weer verdwenen er goederen op onverklaarbare wijze terwijl de schepen aan wal lagen.

Hun vermoedens werden al snel bevestigd. Blijkbaar was Zheng Zhi-Long al meer dan een jaar bezig geweest de handel van de VOC te dwarsbomen. Kennelijk wist hij precies welke handelaren hij moest omkopen om de goederen, bedoeld voor de compagnie, zelf te houden. De man handelde voornamelijk in zijn eigen belang, en zorgde ervoor dat de meest waardevolle producten naar zijn eigen bedrijf werden gesluisd. Alsof dat niet erg genoeg was, waren ze er achtergekomen dat drie van hun eigen schepen, volgeladen met kostbare handelswaar, waren aangevallen en inbeslaggenomen door schepen die allemaal aan een en dezelfde man toebehoorden: Zheng Zhi-Long.

‘We moeten die hoerenzoon tegenhouden. Hij heeft ons al die tijd bestolen. Wij kunnen dit niet langer toelaten!’ brieste de gouverneur, zijn gezicht rood aangelopen van woede. Binnen in zijn kantoor kwakte hij de deur hard tegen de muur. De zware deur trilde ervan na.

‘Hoe snel kunnen we aanvallen?’ vroeg hij aan Boenck, militair bevelhebber van Formosa en commandant van de oorlogsvloot.

Boenck was van zijn à propos door het plotselinge besluit tot aanval. Als bevelhebber van de strijdkrachten op Formosa was hij ook verantwoordelijk voor de oorlogsvloot die het eiland moest beschermen. Maar een aanval zonder een werkelijke provocatie? Ook luitenant Caldenhoven keek vertwijfeld.

‘Meneer, zou enig overleg met de raad niet verstandig zijn, aangezien…’

‘Dat bepaal ik wel,’ zei Putmans bot. ‘Deze brutaliteit moet direct worden beantwoord, er valt geen tijd te verliezen. Dus ik herhaal mijn vraag, commandant Boenck. Hoe snel?’

‘Nou, over twee dagen zouden we …’

‘Over twee dagen dan,’ viel Putmans hem in de reden. ‘We hebben al genoeg verlies geleden door die man. Dit kan niet langer zo doorgaan!’

Boenck herstelde zich. Hij kende zijn plaats, en zijn plichten. Maar toch twijfelde hij.

‘Nou, wat is er dan? Is er een probleem?’ vroeg de gouverneur hem vinnig.

‘Het is het seizoen van de tyfoon, meneer. Uitvaren rond deze tijd van het jaar is niet zonder risico’s.’

Putmans sprong op en liep met grote pas naar het raam. Hij keek naar de lucht. ‘Ik zie geen enkel probleem. Heren?’

Boenck moest het toegeven: de lucht had een heldere, blauwe kleur, er was geen wolkje te zien: er stond enkel een zachte bries. De gouverneur keek hem vastberaden aan.

‘Over twee dagen vallen we aan. Regel een uitvaarverbod. Zorg ervoor dat voor die tijd geen enkel schip vertrekt vanuit de haven. Ik wil niet dat die piraat gewaarschuwd wordt. We zullen hem eens flink de les leren ons vertrouwen zo te schenden. Is dat duidelijk?’

‘Ja, meneer Putmans.’ Boenck had zijn plicht gedaan: hij had de gouverneur gewaarschuwd voor de gevaren. Het was verder niet zijn beslissing om te nemen.

‘Mooi. U weet wat u te doen staat.’ Geïrriteerd gebaarde hij hen te vertrekken, wat zij direct deden, blij om aan zijn slechte humeur te ontkomen.

De Hollandse oorlogsschepen vertrokken bij dageraad. De laatste voorbereidingen hadden plaatsgevonden onder dekking van de duisternis: ze wilden zo weinig mogelijk ruchtbaarheid aan hun plannen geven. Boenck hield de weersomstandigheden goed in de gaten. De zee was kalm, de hemel helder. De gouverneur stond naast hem op het dek, een koppige uitdrukking op zijn gezicht.

De rotsachtige kustlijn van Formosa viel steeds verder weg. De toenemende wind blies in de zeilen van de schepen en nam ze mee in de richting van de Pescadoren. Spionnen hadden hen geïnformeerd dat een groot deel van Zheng Zhi-Longs vloot ten anker lag bij deze eilandengroep, vanwaar Zheng een groot deel van zijn organisatie leidde.

Na een dag varen kwamen de eilanden in zicht. De jonken en sampans van Zheng lagen in alle vormen en maten voor anker in de natuurlijke baaitjes, de havens leken verlaten. Tot Boencks opluchting waren de jonken niet of nauwelijks bemand, de enige activiteit was het dagelijkse laden van verhandelde waren. Voor zijn gemoedsrust keek hij omhoog naar de strakke zeilen vol wind, en verzekerde zich ervan dat de kanonnen klaar waren voor gebruik.

***

Verstoord door de commotie onderbrak Zhi-Long het gesprek met zijn handelspartner en liep naar buiten. Mensen renden voor hem langs, en overal klonk er geschreeuw. Een uitkijk had de bronzen klokken geluid om alle bemanningen van de aangemeerde schepen en de mensen aan wal te waarschuwen voor een vijandige aanval. Vele vingers wezen in de richting van de horizon. Even werd hem de adem benomen bij het zien van de Hollandse vloot. De schepen leken recht op hen af te komen. Hij vloekte en verweet zichzelf dat hij dit niet had aan zien komen. Hij had het moeten weten dat het slechts een kwestie van tijd zou zijn voordat de Hollanders erachter zouden komen waar hij mee bezig was. Maar dit had hij niet verwacht. Ze hadden hem ermee moeten confronteren, hem een ultimatum moeten geven. Hier was geen eer mee te behalen.

Hij riep een bevel en rende in de richting van zijn vlaggenschip, waarop hij de beste zeelui en huursoldaten had verzameld. Matrozen renden in allerijl langs hem heen om het schip klaar te maken voor de verdediging.

Vanaf het dek zag hij hoe de aangemeerde sampans leegliepen. Een stroom van handelaren, halfnaakte prostituees en mandarijnen van verschillende rangen kwam uit de vaartuigen tevoorschijn. Gillend van paniek, hun borst nog ontbloot, haastten de vrouwen zich naar de wal om aan de plotselinge aanval te ontkomen. Een paar Chinese oorlogsjonken hadden het anker al gehesen. Zij draaiden bij, de wijnrode zeilen strak als de vleugels van een draak, hun aanvallers tegemoet. Die kapiteins hadden het bevel om uit te varen, hun kostbare ladingen was het risico waard. Hun schepen kwamen bijna met elkaar in botsing in hun gehaaste poging de haven te verlaten.

Anderen waren te traag, de bemanningen te onvolledig om zich goed te kunnen weren. Zij zouden niet meer aan hun aanvallers kunnen ontkomen: zij zaten in de val.

Het oorverdovende geluid van de eerste kanonschoten klonk over de baai. Intuïtief dook Zhi-Long naar het dek. Toen hij opkeek zag hij dat twee van zijn jonken vol waren geraakt. Een derde antwoordde met een schot, maar de afstand was te groot en de kogel belandde nutteloos, meters voor haar doel, in het water. De schuldige jonk werd in de volgende ronde versplinterd en in tweeën gedeeld. De gewonden sprongen in het kolkende water, hun geschreeuw door de golven gesmoord. Nog een schot raakte een vluchtend handelsschip, haar vracht ontvlambaar. Het schip veranderde al snel in een drijvende vuurbal. Terwijl de huizenhoge vlammen gretig het droge hout van het schip omhulden waaide de misselijkmakende stank van schroeiend vlees in de richting van het land.

Door zijn telescoop zag Zhi-Long dat de Hollandse klippers dicht genoeg waren genaderd om de beschadigde schepen te enteren. De bemanningsleden probeerden alsnog de enterende aanvallers te weren met hun zwaard of dolk, maar veel zin had het niet. Zij werden bruut tot stilstand gedwongen door het oppermachtige vuurwapen van de Hollandse troepen. Zijn gezicht vertrok. Zijn matrozen konden niet op tegen de dodelijke kracht van de kogel en het kanon.

Twee van de masten op zijn vlaggenschip waren geraakt, de afgebroken stukken lagen versplinterd op het dek. Een van de vallende stukken was rakelings langs hem heengegaan om de schedel van een matroos te verbrijzelen. De boeg was zwaar beschadigd, de reling aan bakboord weggeblazen.

Binnen een uur was de zeeslag voorbij. Sommige van zijn schepen waren volledig vernietigd, de rest was bijna allemaal zwaar beschadigd. Slechts een enkel schip was erin geslaagd om het gebied ongeschonden te ontvluchten.

***

‘Meneer Putmans, onze missie is geslaagd,’ zei Boenck formeel, hoewel zijn woorden overbodig leken bij het zien van de slachtpartij. ‘Sommige jonken zijn naar het vasteland gevlucht, meneer. Wilt u het bevel geven voor de achtervolging?’

‘Nee, laat ze maar gaan. Dan kunnen zij doorvertellen wat hen is overkomen. Het zal een wijze les voor hun zijn.’

Boenck keek naar de brandende schepen om zich heen. De penetrante geur van het buskruit prikkelde in zijn neus. De kanonnen waren eindelijk stil, maar het geschetter van geweren bleef doorgaan, net zoals de ijzige kreten van de gewonden en stervenden.

Grimmig nam Boenck de situatie in zich op. De Hollandse vloot was niet ongeschonden gebleven. Twee van hun eigen schepen waren beschadigd, en er was een aantal doden te betreuren, en gewonden. Maar ze hadden bereikt wat de gouverneur wilde: ze hadden hun vijand verslagen. Was de prijs die ze daarvoor hadden betaald het waard? Hij wist niet of Zheng Zhi-Long aan boord was geweest van een van de schepen tijdens de aanval, en vroeg zich af of die het had overleefd. Daar zou hij snel genoeg achterkomen, dacht hij wrang.

De zegevierende vloot verzamelde zich, hees haar zeilen en voer terug in de richting van Formosa. De gouverneur bleef staan bij de reling op de boeg, een blinkend koperen telescoop tegen zijn wenkbrauw aangedrukt. Hij overhandigde het ding ongeïnteresseerd terug aan Boenck. Nog even keek hij met het instrument naar de paar Chinese schepen, die in het tumult vrijwel onbeschadigd waren gebleven. Even dacht hij dat hij op een van de grotere jonken een man op de boeg zag staan. Het leek erop dat de man in zijn richting keek, maar de afstand was te groot om daar zeker van te zijn. Hij schudde het gevoel van zich af. Het schip maakte vaart en voer dwars door de drijvende, versplinterde wrakstukken waarna die stuk voor stuk in haar kolkende kielwater verdwenen.

***

In de dagen die volgden probeerde Zhi-Long te redden wat er te redden viel. Bijna al zijn schepen die bij de Pescadoren hadden gelegen waren vernietigd of hadden zware schade geleden. Honderden levens waren verloren gegaan, en er zouden ongetwijfeld nog meer doden vallen onder de gewonden. Het materiële verlies was ook groot, veel van de voorraden waren verloren gegaan. Maar het ergste was dat hij gezichtsverlies had geleden. Niet alleen tegenover de vijand, maar vooral ook tegenover zijn bondgenoten, omdat de barbaarse Hollanders hem totaal hadden verrast.

Hij slaagde erin om enkele beschadigde schepen alsnog zeewaardig te krijgen. Gelukkig hadden niet al zijn schepen bij de Pescadoren voor anker gelegen tijdens de aanval. Sommigen waren op weg geweest naar handelsmissies in Japan en Vietnam, of ze lagen verder langs de Chinese kust. Nooit zou hij zo stom zijn om zijn volledige vloot op één plaats te laten liggen.

Tot zijn verbazing kreeg hij veel steunbetuigingen vanaf het vasteland nadat het nieuws van de aanval daar de ronde had gedaan. Het wantrouwen tegenover de Hollanders was alleen maar toegenomen. Het liefst had hij direct wraak genomen, maar hij was realistisch genoeg om te weten dat een aanval op de Hollanders in Formosa met zijn vloot in de huidige, gedecimeerde staat weinig zin had. Voorlopig zou hij zich gedeisd moeten houden.

Een week later kreeg Zhi-Long bezoek van een afgezant van Xiong, de gouverneur-generaal van Fukien. De man had gezegd dat hij voor Heer Zheng een dringende, belangrijke boodschap had. Nieuwsgierig onderbrak hij zijn toezichtwerkzaamheden op de reparaties van zijn vloot en ontving de man in zijn vertrekken.

‘Zijne excellentie Magistraat Xiong stuurt u zijn welgemeende groet, Heer Zheng,’ begon de afgezant formeel. ‘Mijn meester, Magistraat Xiong, heeft gehoord van uw onfortuinlijke ervaring. Het zal hem goed doen te horen dat u ongedeerd bent.’

Zhi-Long knikte zijn waardering en gebaarde dat de man door moest gaan. De afgezant streelde zijn sikje zelfingenomen, duidelijk genietend van de aandacht die hij kreeg.

‘Magistraat Xiong betreurt de laffe aanval van de Hollanders ten zeerste. Hij biedt u de mogelijkheid om van zijn ondersteuning gebruik te maken om deze barbaarse daad te wreken.’ Hij pauzeerde. Zhi-Long ging recht overeind zitten, ineens alert.

‘Uw vijand is ook de vijand van mijn meester, Heer Zheng. U zult zich misschien nog herinneren hoe zij hem met hun sluwe listigheid hadden gedwongen hen toe te laten Formosa te bezetten. Dat was zeer vernederend en ernstig gezichtsverlies voor zijn excellentie Xiong.’

Zheng knikte, hij wist er alles van. De Hollanders hadden eerst de Pescadoren overgenomen en weigerden daar vandaan te vertrekken totdat de magistraat hen de toegang gaf tot de handel in Fukien. De buitenlanders hadden gedreigd, gechanteerd en zelfs hun mensen gegijzeld totdat ze hun zin hadden gekregen. Ten einde raad had Xiong toegegeven, onder de voorwaarde dat ze de Pescadoren zouden verlaten en naar Formosa zouden gaan. Niemand had verwacht dat ze vervolgens het hele eiland zouden overnemen.

De afgezant nam alle tijd om zijn woorden tot hem te laten doordringen. ‘Dat is hij nooit vergeten,’ voegde hij er zachtjes aan toe. ‘Magistraat Xiong is sterk van mening dat een dergelijk laffe daad als deze, nota bene uitgevoerd door ongewenste, brutale buitenlanders, niet onbeantwoord kan blijven.’ Opnieuw streelde hij bedachtzaam zijn sikje, de blik in zijn ogen was schrander. ‘Dat zou nog meer gezichtsverlies zijn. Bent u het daar niet mee eens?’

Zhi-Long knikte begrijpend, maar bleef op zijn hoede. ‘Wat voor ondersteuning had zijne excellentie in gedachten?’

‘Magistraat Xiong heeft zijn contacten, zoals u begrijpt.’ Hij glimlachte. ‘Schepen. Troepen. Wapens. Het is immers ook in het belang van het Ming-keizerrijk om onze wateren van dit soort ongewenste buitenlanders te ontdoen.’

‘U kunt uw meester vertellen dat ik dankbaar gebruik maak van zijn bod om te helpen. Zodra ik genoeg mannen en schepen heb voor een tegenaanval, zal ik aan deze mensen de oorlog verklaren.’ Zijn stem zakte een octaaf bij zijn volgende woorden. ‘Ik ga mijzelf niet verlagen tot het niveau van de laffe barbaren. Niet voor niets heb ik het mandaat van de keizer gekregen om ons land te verdedigen tegen alle naties die de soevereiniteit over ons grondgebied bedreigen. Als ze oorlog willen, dan zullen ze dat krijgen!’

De afgezant glimlachte tevreden bij het horen van zijn woorden. ‘Goed, Heer Zheng. Ik zal terugkeren naar zijne excellentie en hem vertellen dat u zijn aanbod om te helpen heeft geaccepteerd.’

‘Dank u,’ zei Zhi-Long, ontroerd. ‘Dit is goed nieuws. Wilt u zo vriendelijk zijn tegen zijne excellentie te zeggen dat ik hem zeer dankbaar ben.’ De afgezant knikte, maakte een lichte buiging en vertrok.

Om niet de achterdocht te wekken onder mogelijke spionnen van Hollandse zijde, had magistraat Xiong nadrukkelijk instructies gegeven aan zijn contacten om hun schepen sporadisch naar de Pescadoren te sturen. In de weken die volgden arriveerden er veel schepen bij de eilandengroep. Ze kwamen in alle vormen en maten, alleen of in kleine vloten. Steeds meer kapiteins meldden zich bij Zhi-Long. De instructies van hun meerderen luidden dat zij Heer Zheng moesten assisteren in zijn missie, en dat ze onder zijn bevel zouden vallen.

Onder de bemanningen bevonden zich bekwame matrozen en soldaten die bereid waren om onder zijn vaandel te vechten. Zijn reputatie als voorvechter van de Ming was bekend onder de Zuid-Chinezen, en ze waren meer dan bereid hun krachten met hem te bundelen om de aanval van de buitenlanders te wreken.

Veel van de schepen die arriveerden hadden verborgen wapens of ammunitie aan boord, verstopt op de meest vreemde plekken. Meestal waren dat karabijnen en pistolen, gestolen tijdens enteringen van Hollandse, Portugese of Spaanse schepen.

Na een maand had Zhi-Long een redelijke verzameling schepen tot zijn beschikking. Zijn vloot was zeker niet zo machtig als die de VOC in de regio paraat hield, en zijn soldaten waren misschien niet zo goed getraind als die van de compagnie, Hollanders, maar zijn mannen beschikten over een vurig verlangen om te vechten voor iets waarin zij geloofden. Het moment voor een oorlogsverklaring was gekomen.

***

Boenck nam meerdere treden tegelijk toen hij de trap oprende. Zijn Chinese tolk volgde hem hijgend op de voet, zijn tuniek omhooggehouden in een poging om niet te struikelen. Ze waren allebei buiten adem toen Boenck het kantoor van de gouverneur binnenviel.

‘Meneer! Eén van Zhengs oorlogsjonken is door onze troepen in beslag genomen in de buurt van de baai van Tamsui.’ Putmans keek op, verrast door het nieuws.

‘Het heeft zich bewust laten enteren, meneer,’ zei Boenck toen hij weer op adem was gekomen. ‘Ze hadden een boodschap bij zich. Zheng Zhi-Long heeft de oorlog aan ons verklaard.’ Hij overhandigde het document aan de gouverneur. De krachtige, donkere lijnen van de sierlijke karakters spatten van de lichte, crèmekleurige achtergrond af.

‘Het is al vertaald en bevestigd, meneer,’ legde Boenck uit. ‘Het is een oorlogsverklaring. Hij is van plan om ons aan te vallen.’ Hij was er zelf ook verbaasd over. Meestal bleven Zhengs schepen ver weg van de kust, weg van de Hollandse oorlogsschepen.

‘Het is waar, Meester Putmans. Dat is inderdaad wat dit is,’ beaamde de tolk opgewonden. Boenck wierp hem een scherpe blik toe. Even dacht hij enige bewondering in de stem van de Chinees te bespeuren. Hij vroeg zich af of de gouverneur wist dat Zheng grote populariteit genoot onder de Chinezen op Formosa.

Vanuit zijn stoel keek de gouverneur hem ongelovig aan. Ineens lachte hij. ‘En waarmee is hij van plan ons aan te vallen? Eetstokjes? Kom nou, commandant! De man bluft! We hebben zijn volledige vloot praktisch verwoest. Er was bijna niets van over! Dat hebt u toch met uw eigen ogen gezien?’

‘Dat zou kunnen, meneer, maar onze informanten vertellen ons over een grote toename van activiteit op de zeeën, voornamelijk tussen het Chinese vasteland en de Pescadoren. Nu weten we waarom. Kennelijk is het Zheng gelukt om versterking te krijgen. Versterking van anderen met genoeg geld en macht om hem de schepen, mankracht en wapens te leveren.’

‘De man bluft! Ook al zou hij een redelijke oorlogsvloot bij elkaar kunnen krijgen, dan zou hij er nooit in slagen om enige schade aan te richten.’

Boenck zweeg. De tolk naast hem keek stoïcijns voor zich uit. Hoeveel meer weet deze man dan wij? dacht hij bij zichzelf.

Putmans fronste. ‘Haal luitenant Caldenhoven en Van Deurzen.’

Boenck snelde weg om de mannen te halen, blij dat hij de kans kreeg om zijn collega’s over de laatste ontwikkelingen in te lichten. Volgens hem was de gouverneur veel te impulsief geweest, hij had te snel gehandeld zonder maar iets te bespreken met de militaire raad. Hij vond de luitenant en Van Deurzen gebogen over een tafel met uitgestalde landkaarten.

‘Gouverneur Putmans wil jullie spreken.’

‘Wat is er aan de hand?’

‘Die Chinees, Zheng, heeft ons de oorlog verklaard. Hij schijnt toch meer te zijn dan de miezerige piraat waar de gouverneur hem voor houdt. Blijkbaar heeft hij hooggeplaatste vrienden. In elk geval heeft hij een redelijke vloot om zich heen verzameld.’

‘Mijn God! Dus het is waar.’ Allemaal hadden ze de geruchten gehoord, maar Putmans had geweigerd er enige waarde aan te hechten en liet ze voor wat ze waren: geruchten. Zwijgend haastten de drie mannen zich door de donkere, vochtige gangen van het fort.

‘Ga zitten. Luitenant, Meneer van Deurzen.’ De twee mannen knikten beleefd en gingen zitten voor Putmans’ bureau. Zelf bleef Boenck liever staan.

‘Ten eerste,’ begon Putmans, naar voren gebogen over zijn bureau. ‘Ik geloof niet dat Zheng echt van plan is om een aanval op het eiland te doen. Ik denk dat hij bluft.’ Alle drie de mannen zwegen. ‘Maar we kunnen het risico niet nemen. We weten op dit moment niet hoe groot zijn werkelijke militaire macht is.’

Caldenhoven schraapte zijn keel. ‘We weten wel dat er een oorlog gaande is tussen het Chinese keizerrijk en hun vijand uit het noorden, de Mantsjoes. Zheng is kennelijk loyaal aan de keizerlijke familie, en van wat we horen bereid om te vechten voor zijn land. Wanneer hij zich niet bezighoudt met het blokkeren van onze handelsroute, is hij bezig met zijn militaire campagnes tegen de Mantsjoes.’

Putmans knikte. ‘Ga verder.’

‘We zouden onze militaire steun aan kunnen bieden, in de vorm van troepen en wapens.’

‘Je stelt dus voor dat wij hen helpen bij hun oorlog.’

‘En in ruil daarvoor laat hij onze handel met rust.’

Putmans keek bedachtzaam voor zich uit.

‘Het is geen slecht idee, meneer,’ zei Van Deurzen. ‘Caldenhoven heeft gelijk. Als wij hem als bondgenoot benaderen, dan kan Zheng zich meer richten op zijn gevecht met die Mantsjoes, in plaats van ons het leven zuur te maken. ’

‘Maar kunnen we die man wel vertrouwen?’ vroeg Boenck. ‘Hoe weten we dat hij onze eigen wapens niet op ons richt en onze troepen afslacht als hij de kans krijgt?’

‘Daar zullen we nooit zeker van zijn,’ mompelde Putmans. Ineens veerde hij op. ‘We zouden hem een wederdienst kunnen vragen,’ zei hij met glinsterende ogen. ‘Als tegenprestatie voor onze militaire steun een handelsbasis kunnen eisen. In Fuzhou, bijvoorbeeld.’

Boenck fronste. ‘We weten niet of hij het gezag heeft om zoiets te kunnen toezeggen.’

‘Nee, dat weten we inderdaad niet. Maar als hij er echt in geslaagd is om in zo’n korte tijd een redelijke vloot bij elkaar te krijgen, dan zal hij daar wel goede contacten hebben.’ Putmans gebaarde met zijn hand in de westelijke richting naar het vasteland. ‘Het wordt tijd dat we er eens achterkomen hoe veel macht die vent daar werkelijk heeft. Het is het proberen waard, niet?’

Boenck en Caldenhoven keken bedenkelijk, maar Van Deurzen knikte. ‘Het is op zich een ambitieus plan, maar de gouverneur had gelijk. Er valt weinig te verliezen.’

Boenck was daar niet zo zeker van. Tot nu toe hadden ze Zheng steeds weer verkeerd ingeschat. De man was onvoorspelbaar en moeilijk om hoogte van te krijgen. Het idee om nu ineens met eisen te komen leek hem niet zo’n heel goed plan.

‘Meneer Putmans, we proberen al tientallen jaren een handelsbasis te krijgen langs de Chinese kust. Waarom zou hij…,’ hij corrigeerde zichzelf. ‘Waarom zou de keizer het nu wel toestaan?’

‘Omdat,’ zei de gouverneur, ‘wij hem deze keer iets te bieden hebben.’ Hij glimlachte zelfverzekerd en leunde weer achterover in zijn stoel, zijn handen achter het hoofd. Voor Boenck en de anderen was dit een duidelijk teken: zijn beslissing was genomen.

‘Goed,’ zei Boenck gelaten. ‘Wat zijn uw instructies? Laten we de bemanning van de jonk gaan?’

‘Ja, laat hen maar gaan. Zorg voor de nodige documenten en vertalingen, dan kan ik die tekenen. Dan zullen we onze gasten terug naar hun meester laten gaan, met ons voorstel. Ze zijn goed behandeld, neem ik aan?’

‘Ja. Ze zijn aan boord gebleven van hun eigen schip. Onder toezicht, natuurlijk. We hebben hun niets aangedaan.’

‘Mooi,’ zei Putmans. ‘Ik verwacht dat we snel iets zullen horen van onze Chinese vriend.’ Ineens bedacht hij iets. ‘Boenck, zorg ervoor dat er morgen bij dageraad zes schepen gereed zijn om uit te varen.’

‘Morgen? Gouverneur, met alle respect. Het weer is aan het veranderen. De wind…’

‘Er is geen wind!’ reageerde Putmans geïrriteerd. ‘Het komt wel goed met dat weer. Nog nooit eerder met storm op zee gezeten? Wat voor een zeeman bent u?’ Boenck perste zijn lippen op elkaar in een poging om zich in te houden.

‘Nee,’ zei Putmans, vastbesloten. ‘Laten we het ijzer smeden nu het nog heet is en een overeenkomst sluiten met die Chinees. We hebben al genoeg tijd verloren aan deze onzin.’ Hij grinnikte zelfingenomen. ‘En laat mijn hut voorbereiden. Ik ga zelf mee. Ik zou graag willen zien wat voor zootje die piraat bij elkaar heeft geraapt. Misschien kan ik zelf wel met die man onderhandelen.’

Boenck keek fronsend voor zich uit. Het was niet alleen het weer waar hij zich zorgen over maakte. Hij had lang niet zoveel vertrouwen in het plan als de gouverneur. Putmans mocht dan misschien zijn meerdere zijn, hij was nog maar twee jaar geleden naar het eiland gekomen. ‘Meneer, stel nou dat we er niet in slagen hem over te halen, en dat hij ons aanvalt? Zes schepen is niet genoeg als…’

Het gezicht van Putmans stond op onweer. ‘Doe nou maar wat ik zeg. Zes schepen. We varen bij dageraad. Ik neem hier de beslissingen, niet u. Duidelijk?’

Boenck vertrok geen spier. ‘Zoals u wilt.’

‘Prima. Volgens mij heeft u wel wat te doen.’

De volgende dag voeren de zes oorlogsschepen vroeg uit, de veel kleinere Chinese jonk voorop. De bemanningsleden reageerden schichtig op de imposante, veel grotere oorlogsschepen die de jonk omsingelden. Bovendien hadden zij, net als Boenck, de verandering in het weer ook opgemerkt.

Ongeveer twee kilometer van de kust van de Pescadoren waar Zheng zijn hoofdkwartier had, gaf Boenck het bevel tot het uitgooien van de ankers. De kapitein van de jonk die Koxinga’s afgezant naar Formosa had gebracht keek nog een laatste keer om, blij om af te zijn van de dreigende kanonnen die gedurende de hele reis op hen waren gericht. De jonk spoedde zich weg richting haar veilige thuishaven, weg van haar vijandige escort.

Putmans stond op de brug, de telescoop tegen zijn oog gedrukt, zoekend langs de kustlijn naar vijandige schepen. Boenck kwam naast hem staan. Door zijn jarenlange ervaring op zee zag hij met het blote oog meer dan Putmans met zijn telescoop.

‘Indrukwekkend,’ gaf de gouverneur toe bij het zien van de verzamelde schepen. ‘Duidelijk niet zo omvangrijk als ze ons hadden doen geloven, maar toch.’ Boenck zei niets, nog lang niet overtuigd. Putmans hief het instrument tegen zijn wenkbrauw gedrukt om de vrijgelaten jonk goed te kunnen volgen.

‘We zullen zien wat onze Chinese vriend te zeggen heeft op ons voorstel. Ik geloof niet dat er zal worden gevochten. Hij zal hoogst waarschijnlijk op ons voorstel ingaan,’ zei Putmans, waarop hij de telescoop weer overhandigde aan zijn kapitein. ‘Houd me op de hoogte van de ontwikkelingen,’ zei hij, en verdween de trap af naar beneden, richting zijn kajuit.

***

Tegen het vallen van de avondschemering zat Zhi-Long op de grond, ontspannen onderuitgezakt tegen een berg zijden kussens. Hij was in gezelschap van twee goed geklede heren, een blad met nog overgebleven dim sums tussen hen in.

‘Heer! Uw afgezant is teruggekeerd,’ kondigde een van zijn mannen aan.

Zhi-Long bleef rustig zitten, maar zijn ontspannen houding verdween meteen bij het zien van de man die hij als boodschapper naar de Hollanders had gestuurd, in afwachting van hun antwoord. Vergezeld door een escort van soldaten viel de man naar binnen en zakte door een knie, zijn gezicht afgewend.

‘U bent teruggekeerd. Ze hebben u goed behandeld?’

De man knikte heftig. ‘Ja, Heer Zheng, dank u, Heer Zheng.’

‘Wat voor nieuws brengt u van de buitenlanders?’ Hij wist dat hij de bemanning van de uitgezonden jonk had geriskeerd, maar hij had goed ingeschat dat de Hollanders het in beslag zouden nemen en de bemanning zouden ondervragen zonder die werkelijk iets aan te doen. Hij had lang genoeg voor de VOC gewerkt om te weten hoe ze te werk gingen. Het bevestigde opnieuw hoe waardevol zijn werkervaring bij de compagnie was geweest.

‘Heer Zheng. Ik breng u antwoord van de vijand.’ De man overhandigde haastig de documenten die de Hollanders hem hadden gegeven. ‘Ze zijn hier. Ze wachten op uw antwoord. Hun laoban, hun baas, is meegekomen. Hun zes schepen liggen voor anker, vlak langs de kust.’

Zhi-Long sprong overeind en griste de documenten uit de handen van de man. Hij liep richting het raam dat uitkeek op de haven en tuurde de duisternis in, op zoek naar de schepen van de VOC. Uiteindelijk zag hij de flikkerende fakkels en lantaarns die brandden op de scheepsdekken. Achter hem zag de afgezant zijn kans schoon en trok zich behoedzaam terug naar buiten om daar zijn instructies op te wachten.

Zhi-Long zoog langzaam de lucht binnen tussen de spleten van zijn tanden bij het lezen van het bericht. Hij keek bedenkelijk en nam opnieuw plaats tussen zijn gasten.

‘Ze willen onderhandelen,’ zei hij met een frons. De oudste van de twee bezoekers knikte wijs, totaal niet verrast. De roodharige Hollanders hadden de autoriteiten immers al decennia getreiterd om met het keizerrijk handel te mogen drijven.

‘Wat willen ze?’ vroeg de oudere man met volle mond.

‘Ze verwachten dat ik voor hen bemiddel met het hof om handelsrechten voor hen te regelen. Ze willen hun eigen handelsbasis op Chinees gebied, net als de Portugezen. Pfff. Het idee alleen al.’

‘En wat hebben zij ons te bieden?’ vroeg de ander.

‘Wapens. Wapens en troepen om ons te helpen de Ming in stand te houden.’

‘Aha,’ zei de oudere man, die zijn hoofd schudde met een zucht. ‘Uw machtige weldoeners hebben u hun schepen en troepen aangeboden om de barbaren te verslaan. U hebt hun de oorlog verklaard en zij denken nog steeds dat ze met u kunnen onderhandelen.’ Met zijn eetstokjes selecteerde hij een hapje van het blad voor zijn neus en stopte dit behendig in zijn mond, zijn lippen luid smakkend terwijl hij at.

‘Ja,’ knikte Zhi-Long. ‘Ze zijn door hun eigen koppigheid verblind. Deze mensen begrijpen niet wat het betekent om hun gezicht te verliezen. En ik heb het mandaat van de keizer om de strijd met hen aan te gaan.’ Hij keek de man veelbetekenend aan.

‘Oorlog, dus,’ zei de oudere man, die zijn eetstokjes bedachtzaam neerlegde voordat hij Zhi-Long aankeek. Zhi-Long knikte en liep weer de vochtige warmte van de schemering in, naar buiten.

Zijn vloot stond al paraat vanaf het moment dat hij de Hollanders de oorlog had verklaard. De bemanningen waren alert en stonden op scherp, de jonken bewapend en klaar voor de strijd. Zodra het donker was gaf hij het bevel om uit te varen.

Enkele schepen werden om het hoofdeiland Penghu heen gestuurd om de Hollanders te verrassen. Op het moment dat zij de andere kant van het eiland hadden bereikt, zou de rest van de vloot op hun teken ten aanval gaan. Geen fakkels brandden op het dek van de varende schepen, geen enkele lantaarn. De zeelui aan boord van zijn schepen kenden deze wateren als de palm van hun hand, dit was hun gebied. Bovendien wisten ze allemaal dat er een storm op komst was. Veel tijd was er niet.

***

Boenck was te onrustig om zich in zijn kajuit terug te trekken. Hij stond op het dek, de telescoop bungelend aan zijn zij, nutteloos in de bijna inktzwarte duisternis. Even dacht hij iets te zien, iets van activiteit in de baai voor Penghu, maar ze lagen te ver weg van de kust om werkelijk te kunnen zien wat er zich daar afspeelde. Met een onbehaaglijk gevoel keek hij naar de lucht, maar daar waren geen sterren te zien, waardoor de deining van het schip kon worden bepaald. De hemel was al bedekt geweest door een veld van wolken nog voordat de zon was ondergegaan. Hij voelde dat de wind was toegenomen, dat de zee onrustig was.

Putmans had zich allang in zijn kajuit teruggetrokken, vol vertrouwen dat hij de situatie goed had ingeschat. Boenck deelde dat gevoel niet. Hij wist gewoon niet wat hun te wachten stond. Zelf was hij er verre van overtuigd dat Zheng op zijn voorstel in zou gaan.

Nog geen twee uur later bereikten tien oorlogsjonken de andere zijde van Penghu. Ze werden door de Hollanders gezien noch gehoord. De grote voc-schepen, hun zeilen omlaag, deinden op het steeds onrustiger wordende water, de bemanningen waren zich totaal niet bewust van het gevaar dat hen besloop. De enkele bemanningsleden die dienst deden als uitkijk hadden allemaal de ogen gericht op het eiland. Er was maar een aantal dat dacht iets op het gitzwarte water te zien. Toen ze eenmaal wisten wat ze zagen was het al te laat.

Eenmaal binnen schootsafstand openden de oorlogsjonken het vuur op de Hollandse vloot, het teken voor de andere Chinese schepen om zich bij het gevecht te voegen. Als hongerige haaien bewogen de honderden oorlogsschepen zich in de richting van de zes klippers.

Zo machtig als ze waren, voelden de Hollanders zich nog veilig in hun grote oorlogsschepen. Een nachtelijke aanval hadden zij totaal niet voorzien. Binnen enkele minuten was de Hollandse vloot omsingeld door Chinese oorlogsjonken, hun kanonnen dreigend op hen gericht.

Chaos ontstond er aan dek van de zes voc-schepen. Bemanningsleden snelden naar voren om de zeilen te hijsen, maar werden verrast door Chinese matrozen die erin waren geslaagd de schepen te enteren. Voor hun onoplettendheid betaalden zij met hun leven, hun rompen doorboord door koud, hard staal.

Ankers werden haastig gehesen, bevelen werden geschreeuwd. De baai zag nu zwart van de vijandelijke schepen, en het oorverdovende, staccatogeluid van geweerschoten verpletterde de trommelvliezen. Elk schot werd gevolgd door de scherpe geur van ontstoken buskruit, en algauw ontstond er een blauwe, stinkende walm van rook boven de schepen. De Chinese indringers die erin waren geslaagd de schepen te enteren werden overmeesterd door de getrainde Hollandse soldaten, hun lichamen overboord gegooid nog voor ze kans zagen om levenloos ineen te zakken. Maar elke aanvallende jonk die door hun kanonnen werd vernietigd werd als door magie weer vervangen door een andere.

Geschrokken gaf de totaal verbijsterde gouverneur het bevel om terug te trekken. Zwaar onder vuur slaagde het eerste schip erin zich om te draaien en door de linie van aanvallers heen te breken. De kanonnen van het schip vuurden naar alles en iedereen op hun pad.

Boenck schreeuwde opnieuw het commando om zich terug te trekken. Uiteindelijk volgden de andere schepen, hun protserige boegen draaiend in een lompe, trage dans van de vlucht.

Tegen de tijd dat de Hollandse schepen de open zee hadden gevonden en snelheid hadden gemaakt om aan hun achtervolgers te ontkomen waren twee van de schepen zwaar getroffen. Zeventig mannen hadden het leven gelaten. Nog veel meer waren gewond.

Terwijl de gehavende schepen zich terugtrokken in de richting van Formosa kondigde de zoveelste tyfoon van dat seizoen zich aan. Blootgesteld aan de storm op open zee moesten de majestueuze schepen het nu opnemen tegen de krachten van de natuur. Van de zes schepen die waren uitgevaren naar de Pescadoren kwamen er de volgende dag maar vier terug.

De stemming van Boenck, net zoals die van de meesten op Formosa, was somber. Toen de realiteit van de oorlog waar ze zich nu in bevonden eenmaal tot iedereen was doorgedrongen was er weinig aandacht voor rouw om diegenen die waren omgekomen. De storm die de schepen op zee zo had geteisterd, was ook verwoestend geweest op het eiland. Meerdere Chinese arbeiders en één Hollander waren dodelijk geraakt door vliegende voorwerpen. De stenen forten hadden de kracht van de storm doorstaan, maar de bamboesteigers van de huizen in aanbouw waren weggevaagd. Ook veel van de houten huizen waarin de lokale bevolking woonde, hadden het niet overleefd.

Boenck had Putmans al een paar dagen niet gezien toen die hem en de anderen had laten ontbieden. Putmans durfde hem nauwelijks onder ogen te komen, de schaamte nog niet te boven. Hier had hij de gouverneur voor gewaarschuwd, en hij had ervoor gekozen zijn advies te negeren. Omdat hij niet naar hem had geluisterd had de voc-vloot zwaar verlies geleden. Mannen waren onnodig gestorven, zijn mannen. Hij was er nog steeds woest over.

‘Heren,’ Putmans gebaarde hen te gaan zitten en zuchtte diep. ‘We hebben een grote vergissing begaan.’ Hij liet zijn hoofd hangen, nederig. ‘Nee. Ik heb een grote vergissing begaan. Ik heb onze vijand verkeerd ingeschat. Batavia heeft ons keer op keer duidelijk willen maken dat wij koste wat kost alles moeten doen om een handelsrelatie met de Chinezen aan te gaan.’ Even was hij stil. ‘Het blijkt dat ons bod om Zheng en zijn bevriende Ming-aanhangers te helpen vechten tegen de Mantsjoes niet opweegt tegen hun onwil om ons te laten handelen met het Chinese vasteland. Het ziet ernaar uit dat we het moeten laten voor wat het is.’ Hij greep naar zijn ganzenpen, doopte die in de inkt en begon te schrijven. Boenck zei niets, zijn frustratie nog steeds niet te boven.

‘Hoe stelt u zich voor dat we van nu af aan met Zheng omgaan?’ vroeg Caldenhoven na een ongemakkelijke stilte.

‘Wij hebben hem een slag toegebracht. Hij heeft ons een slag toegebracht. Het ziet ernaar uit dat we quitte staan. Helaas had hij ook nog de natuur aan zijn kant. Misschien dat we toch een overeenkomst met hem kunnen sluiten op zijn voorwaarden. Er zit weinig anders op. Regel het maar.’ Moedeloos overhandigde hij het bevelschrift aan Boenck.

Voor een kort ogenblik stond hij zwijgend tegenover de gouverneur. Na alles wat er was gebeurd zou hij als militair bevelhebber van Formosa zoveel tegen de man willen zeggen, maar hij beheerste zich. Na een laatste, verwijtende blik van verachting verliet hij het kantoor.

***

Na een week van komen en gaan van afgezanten van beide kanten en een uiterst diplomatieke briefwisseling werden de twee partijen het uiteindelijk eens. Zhi-Long was bereid Putmans op de Pescadoren te ontvangen en met hem te praten, maar wel onder zijn voorwaarden. Niet meer dan twee schepen mochten de haven benaderen en maximaal vier man aan wal. Zijn gebied, zijn regels. Hij had de overhand in dit machtsspel, en daar zou hij gebruik van maken ook.

Vergezeld door een staflid, een tolk en een klerk kwam de gouverneur van boord. Ze werden ontvangen door een gewapende escorte, die hen direct naar de grote ontvangsthal leidde.

Gekleed in zijn blauwe tuniek van de mandarijn zat hij op zijn gelakte stoel, zijn armen ontspannen over de armleuningen gedrapeerd. Een aantal raadslieden stond aan zijn kant, twee bedienden knielden discreet op de achtergrond. De wachters die de Hollanders naar hem toe hadden geleid bleven discreet bij de deur, zij hadden continu hun ogen op hen gericht.

Zhi-Long keek zijn bezoekers onverschillig aan, en gaf korte instructies aan zijn tolk.

‘Onze heer en meester heet u welkom,’ begon de tolk. ‘Hij vertrouwt erop dat u een voorspoedige reis heeft gehad?’ Er volgde een uitgerekt ritueel van formele begroetingen, dat werd bemoeilijkt door het feit dat de vertaling van het Chinees eerst naar het Portugees, en vervolgens naar het Hollands moest worden vertaald.

Zoals Zheng verwachtte was het de gouverneur die zijn geduld niet kon bedwingen. Vrijwel direct begon hij over wat hij wilde: handel. Zheng onderdrukte een glimlach. Tijdens zijn dagen als tolk voor de VOC in Hirado was hij gewend geraakt aan de directe botheid van de Hollanders. Hij vroeg zich af of de man voor hem enig idee had dat hij elk woord begreep van wat hij zei. Kennelijk niet, en het was een voordeel dat hij graag wilde behouden.

‘Laten we een einde maken aan alle vijandigheid,’ zei hij op verzoenende toon. ‘Ik ben ervan overtuigd dat we iets voor elkaar kunnen betekenen. Wellicht kunnen we van deze crisis een gelegenheid maken. Een gelegenheid die ons allen ten goede komt.’

De gouverneur luisterde naar de vertaling van zijn woorden en mompelde onzeker iets terug. De Hollander transpireerde hevig, de donkerblonde lokken tegen zijn voorhoofd geplakt. Geamuseerd nam Zhi-Long de man in zich op. Van zijn informanten had hij al gehoord dat de gouverneur als een van de weinige Hollanders zijn kleding niet had aangepast aan het vochtige, subtropische klimaat. Ongemak was de prijs die hij daarvoor betaalde. Ook nu was de man duidelijk niet op zijn gemak, en Zhi-Long voelde dat haarfijn aan. Hij liet bewust een stilte vallen en observeerde discreet ook de andere Hollanders die voor hem stonden.

De man die naast de gouverneur stond, duidelijk de tweede in de hiërarchie van de compagnie op Formosa, vond hij moeilijker om in te schatten. Hij bedacht dat hij de meest schrandere was van de twee.

‘De handel is blijkbaar erg belangrijk voor u en de compagnie,’ zei Zhi-Long. Het was meer een aankondiging dan een vraag. ‘Ik begrijp dat mijn land u veel waardevolle goederen te bieden heeft. Goederen die u graag zou willen hebben. Dat is fijn. We zouden tot een prima overeenkomst kunnen komen die voor uw bedrijf zeer winstgevend zou kunnen zijn.’ De gouverneur knipperde nerveus met zijn ogen terwijl iedereen wachtte op de vertaling.

‘Ik ben een zakenman, meneer Putmans,’ vervolgde Zhi-Long. ‘Zoals u weet heb ik een behoorlijke vloot tot mijn beschikking, en waardevolle, invloedrijke contacten in de belangrijkste havens van China. Ik weet wat voor goederen u wilt. Mijn bedrijf kan deze voor u bemachtigen voor een redelijke prijs. Voor een kleine vergoeding zou ik dergelijke transacties voor de VOC uit handen kunnen nemen. Als uw exclusieve agent, zoals u wel begrijpt,’ voegde hij eraan toe met een glimlach.

Putmans stikte bijna in zijn verontwaardiging, nog voor de tweede tolk was uitgesproken. De uitdrukking op zijn gezicht sprak boekdelen.

‘Verdomde piraat!’ brieste hij op fluisterende toon naar de man naast hem. ‘Wie denkt hij wel niet dat hij is? Het laatste wat ik wil is een hebzuchtige Chinees die zich met onze handel gaat bemoeien.’

Zhi-Long luisterde geamuseerd naar de vier verontwaardigde Hollanders, genietend van het voordeel dat hij ten opzichte van hen had. Op deze manier kon hij hen zo op zijn gemak observeren.

‘Ik denk niet dat we veel keus hebben, meneer Putmans,’ zei de andere man zacht. ‘Zoals de zaken er nu voor staan komen we nergens. Als we hier niet mee akkoord gaan zal hij ons zeker blijven dwarsbomen. Als we echt met China willen handelen, moeten we het maar doen. Ik zie geen andere optie.’

‘Nou, ik ben echt niet van plan om zo’n belangrijk besluit te nemen zonder Batavia eerst te raadplegen,’ zei de gouverneur met een paars aangelopen gezicht. ‘We zullen moeten proberen tijd te winnen.’ Hij richtte zich opnieuw tot Zhi-Long. ‘Ik zal mijn meerderen in Batavia moeten benaderen over deze zaak. Over een maand heb ik antwoord voor u.’ Wel ging hij akkoord met een voorlopige wapenstilstand.

Zhi-Long beval een griffier te komen om de nodige documenten op te stellen. Binnen enkele minuten werden de nodige schrijfkwasten tevoorschijn gehaald, evenals de inktstenen en de officiële Zheng-zegels. Tevreden zag hij erop toe hoe de tijdelijke overeenkomst ter plekke werd vertaald en getekend door beide partijen.

***

Tegen de tijd dat Putmans terug aan boord was van zijn eigen schip, wist hij dat de Chinees hem te slim af was geweest. Na zijn ontmoeting met Zheng had hij direct een brief geschreven aan de gouverneur-generaal in Batavia. In zijn brief formuleerde hij zijn argumenten voorzichtig om hem ervan te overtuigen dat een dergelijke samenwerking met Zheng de enige manier was om de gewenste handelsvolumes te bemachtigen. Bovendien was Zhengs macht over het afgelopen jaar alleen maar toegenomen. Ze konden niet langer om hem heen.

Het duurde twee maanden voordat hij antwoord kreeg uit Batavia, maar uiteindelijk stemde de raad toe. Putmans kreeg er wel flink van langs dat hij had gefaald in zijn missie om de handel te bevorderen zonder de ongewenste bemoeienissen van een onbetrouwbare Chinese piraat, maar zij zagen in dat er geen andere mogelijkheid was. Sommige leden van de raad waren fel tegen het hele idee geweest, maar de ambitie - en hebzucht - van de VOC om op grote schaal te kunnen handelen met China bleek allesbepalend. De scrupules die men had om zaken te doen met iemand zoals Zheng werden terzijde gelegd.

Om de overeenkomst officieel te maken volgde er een ongekende drukte. Zowel Hollandse als Chinese schepen voeren met grote regelmaat tussen Formosa en de Pescadoren. Van vertrouwen tussen de twee partijen was weinig sprake. De Hollanders voelden zich nog steeds benadeeld en bedrogen, terwijl de Chinezen de brutale buitenlanders liever kwijt dan rijk waren. In ieder geval was er een tijdelijke vrede tussen de twee partijen, hoe wankel die ook mocht zijn.

Nadat Zheng de licentie had gekregen om voor de VOC te handelen nam de activiteit van de Hollandse schepen in de Straat van Formosa flink af. Zhengs eigen schepen kregen ineens meer vrijheid om zich in het gebied te kunnen verplaatsen, wat gunstig was voor zijn spionnen, die hem volledig op de hoogte hielden van waar de Hollanders mee bezig waren.

De grotere bewegingsvrijheid van Zhengs schepen zorgde voor nog een ontwikkeling. Nu de Mantsjoe-invasie van China een feit was, besloten veel Chinese families te vertrekken. Een groot aantal verliet de Zuid-Chinese kust voor Zuidoost-Azië, maar het merendeel ging richting Formosa. Bijna dertigduizend Chinezen bereikten het eiland, velen van hen vervoerd op Zhengs schepen.

Nu de compagnie de handel had uitbesteed, waren de Hollanders minder op de hoogte van wat er op het vasteland speelde, maar de toenemende migratiestroom bleef bij hen niet onopgemerkt. Binnen drie maanden tijd kwamen er rond de twee- tot drieduizend nieuwe migranten naar het eiland. Sommigen van Putmans’ raadsleden wezen hem op de risico’s van de explosieve bevolkingsgroei, maar hij zag het alleen maar als een voordeel: hoe meer mensen, hoe meer arbeiders en des te meer inkomsten aan belastingen. Overigens hadden ze nu meer tijd gekregen voor andere zaken, zoals het verbeteren van de infrastructuur en het verder ontwikkelen van de landbouw. En daar hadden ze de migranten hard voor nodig. Bovendien zorgde de komst van de meer vermogende Chinezen naar het eiland voor een positief effect op de lokale economie.

Intussen vond Batavia dat Formosa financieel onafhankelijker moest worden, waardoor Putmans zich genoodzaakt voelde om nog meer nieuwe belastingen te introduceren. Vissers werden belast om hun vangst binnen te mogen halen. Dure jachtlicenties werden in het leven geroepen om op herten en wilde zwijnen te mogen jagen. Aan diegenen die werden betrapt bij het uitoefenen van hun beroep zonder licentie werden overdreven hoge boetes opgelegd. Waarschuwingen over de groeiende onrust onder de bevolking door de toenemende belastingdruk legde hij terzijde.

De belastingofficieren gingen ijverig aan de slag. In elke Chinese boer die van het vasteland kwam zagen zij niet alleen een goedkope arbeidskracht, maar ook een bron van inkomsten. De kolonisten zagen niet het dreigende gevaar dat de steeds groter wordende bevolkingsgroep voor hen zou gaan betekenen.

Op het vasteland deed het verhaal van Zheng Zhi-Longs overwinning tijdens de zeeslag tegen de Hollanders snel de ronde. Ook onder de Chinezen op Formosa groeide zijn reputatie, waar zijn avonturen met veel ontzag werden door gefluisterd. Veel van hen begonnen hem te zien als bondgenoot tegen de Hollanders, en daarbij als een symbool van hoop.

Zo bereikten de verhalen over Zheng de gouverneur. De oorlog met Zheng had hem aanzienlijk vermoeid, zijn ego allerminst hersteld. Hij begon hoe langer hoe meer de pest te krijgen aan de man. Dat de piraat hem een loer had gedraaid, had hij nog steeds niet kunnen verkroppen. Maar dat de Chinezen hem ook nog eens beschouwden als een soort held, dat stak.

Wat hem het meeste zorgen baarde waren de toenemende activiteiten van Zheng. Het gerucht ging zelfs dat de Chinees het bevel had gegeven voor het bouwen van een fort in het noordelijke deel van Formosa. Zheng was zijn Nemesis geworden, iemand die zijn bloeddruk omhoog bracht en hem ’s nachts uit zijn slaap hield. Bovendien had de man een behoorlijke aanslag gepleegd op zijn strijdkrachten tijdens de zeeslag. Eén ding had hij nu wel geleerd, en dat was dat hij Zheng niet langer moest onderschatten.





V


Oproer op Formosa


‘Aijah!’ riep de stem van een vrouw voorin de rij wachtende klanten. ‘Jij stuk schildpaddenstront! Je probeert me te belazeren! Vorige week kostte een zak rijst iets meer dan de helft van wat je er nu voor vraagt. Zie ik er soms achterlijk uit?’

Guo Long-Fei spitste haar oren. Ze stond halverwege de rommelige rij voor de kraam van de rijstverkoper. Het was nog vroeg in de ochtend, zoals altijd was het druk op de markt. Ruw drong ze voor om de ruzie beter te kunnen volgen, ze wilde er het fijne van weten. De andere marktgangers keken geërgerd op, maar toen ze zagen dat zij het was, lieten ze haar gelaten voor.

De marktverkoper hield met een verontschuldigend gebaar zijn handen omhoog ter verdediging. ‘Het spijt me, ik heb geen keus. Ik moet van mijn baas tien procent goederenbelasting doorvoeren aan onze klanten.’ Hij keek schichtig om zich heen, duidelijk niet op zijn gemak door de opschudding die de nieuwe prijs van zijn rijst had veroorzaakt. De mond van de vrouw voor hem viel open van verbazing.

‘Dat gaat niet naar ons, hoor,’ haastte de verkoper te zeggen. ‘We moeten dat weer afgeven aan de ambtenaren van de compagnie. Het spijt me echt.’ De klant stond nog steeds met open mond naar de verkoper te staren, geschokt.

Long-Fei had alles gehoord. Haar ogen stonden fel. ‘Tien procent? Tien procent! Hoe kunnen we ons zo’n prijsverhoging veroorloven? Wat denken ze dat ze aan het doen zijn, ons laten verhongeren?’ Nieuwsgierige voorbijgangers, hun aandacht getrokken door haar luide stem en de ontstane commotie, kwamen tot stilstand bij de kraam.

Een lange man met een grauw gezicht stapte naar voren. Net zoals Long-Fei had hij al een tijdje staan luisteren bij de rijstverkoper. ‘Ook op suiker. En vlees,’ zei hij achteloos. Alle ogen waren nu op hem gericht.

‘Shemma? Wat?’ riep Long-Fei fel, verbolgen over het feit dat de man door haar woorden heen had gesproken en alle aandacht op zichzelf had gevestigd.

‘Ze hebben ook een goederenbelasting geheven op suiker en vlees. En waarschijnlijk ook nog op andere spullen.’

Er ontstond chaos. Stemmen werden verheven, de toon vol van verontwaardiging. De commotie trok nog meer aandacht van de andere marktgangers, die allemaal nieuwsgierig in de richting van de rijstkraam slenterden. De rijstverkoper schreeuwde terug in verdediging, bezorgd over zijn waren en zijn eigen veiligheid.

‘Dit moet mijn man weten,’ zei Long-Fei beslist. ‘Hij is immers het dorpshoofd. Hij moet maar gaan praten met de autoriteiten.’ Ze pakte haar spullen bijeen en liep met ferme pas naar huis, de rondingen van haar zwangere buik pedant naar voren gestoken, de anderen luid klagend achter haar aan.

Guo Jin-Bao werd totaal verrast toen zijn vrouw thuiskwam, vergezeld door een kleine menigte.

‘Jin-Bao! Je zult het niet geloven! Ze hebben de prijzen verhoogd met tien procent,’ begon ze, voordat ze door de eerste klant van de rijstverkoper bruut aan de kant werd geduwd.

‘Een goederenbelasting! Ze hebben op alles tien procent goederenbelasting gezet! Dit kunnen ze niet maken! We konden ons hoofd toch al nauwelijks boven water houden!’

‘Mijn man is visser!’ riep de schelle stem van een vrouw met een zonverbrand gezicht. ‘Hij kan zich de vislicentie niet eens veroorloven. En nu dit! We konden al bijna niet rondkomen. Hoe moet ik mijn kinderen voeden?’ Andere stemmen mengden zich in het geschreeuw, niemand was meer te verstaan. Totaal overweldigd hield Jin-Bao de palmen van zijn handen omhoog. Hij deed zijn mond open in een poging hen te kalmeren, maar zijn woorden werden direct afgekapt.

‘We moeten met zijn allen naar het fort!’ schreeuwde een man. ‘Die buitenlandse duivels kunnen dit niet maken.’

‘Willen ze ons soms laten omkomen van de honger?’

‘We werken ons al te pletter,’ riep weer iemand anders. ‘Als ze willen dat wij voor hen werken, dan moeten ze ons beter behandelen!’

‘Geen goederenbelasting op onze dagelijkse benodigdheden!’

Terwijl ze op chaotische wijze hun verhaal probeerden te halen voor zijn deur, kwam er een groepje landarbeiders langs, het werkgereedschap in de hand.

‘Ga met ons mee!’ riep hun leider. ‘We gaan naar het fort! Dit accepteren we niet!’

Zonder te aarzelen voegden een aantal van de mannen voor Jin-Bao’s deur zich bij de groep. Ze raapten op aan gereedschap wat ze onderweg konden vinden: schoppen, bamboe stokken, zelfs zeisen.

‘Als jij niet met ze meegaat, dan ga ik wel,’ zei Long-Fei vinnig tegen haar man, die twijfelend in de deuropening bleef staan. Hij zag de steeds groter wordende groep met mannen en vrouwen weglopen, hun houding vastberaden, hun gezichten ernstig. Even wist hij niet wat hij moest doen. Met tegenzin stapte hij naar buiten, knikte onzeker naar zijn vrouw en ging met hen mee. Long-Fei bleef achter bij de voordeur, een voldane uitdrukking op haar gezicht.

De groeiende menigte, gesterkt door de steun van het dorpshoofd, begon steeds meer aandacht te krijgen. Mannen en vrouwen die terugkwamen van de markt, nog steeds beduusd door de plotselinge, onaangekondigde prijsverhogingen, keken hen nieuwsgierig aan. Ze waren verbaasd dat ze hun eigen dorpshoofd voorop zagen lopen.

‘Kom! Ga met ons mee!’ werd hen toegeroepen. ‘Deze keer zijn de grote neuzen echt te ver gegaan! We zullen deze nieuwe belastingen niet accepteren!’

De mensen twijfelden niet en sloten zich aan, terwijl de groep met onverminderde vaart door liep. Ze kwamen langs de huizen en riepen het nieuws naar eenieder die ze tegenkwamen om hen aan te moedigen zich bij hen te voegen. Door de commotie kwamen mensen hun huis uit om te kijken wat er aan de hand was. Gesterkt bij het zien van de grote aantallen liepen ze mee. De arbeiders die op het veld werkten wisten nog niet wat zich op de markt afspeelde. Ze keken verbaasd op bij het zien van de grote groep mensen.

‘Ey,’ wat gebeurt er?’ vroeg een vrouw.

‘De grote neuzen hebben nog meer belastingen bedacht om ons te treiteren. Tien procent op rijst, vlees, suiker. Zelfs op olie!’ antwoordde een man. ‘Kom met ons mee! We gaan naar het fort om te protesteren!’

De mannen en vrouwen op het veld keken elkaar aan. Zonder een woord te zeggen lieten ze massaal de manden van hun rug zakken en liepen van het veld af, richting de verzamelde dorpelingen. Ze negeerden de Hollandse opzichters, die niets anders konden dan verbluft toekijken hoe de velden zich leegden. Ze stonden machteloos. Het maakte niet uit wat voor dreigementen ze gebruikten, ze konden de werkers niet weerhouden om weg te lopen. Een van hen greep de arm van een vrouw die haar gereedschap had neergelegd en vastberaden het veld af liep.

‘Waar denk jij naartoe te gaan?’ riep hij dreigend in gebrekkig Chinees. ‘Jij blijft gewoon hier!’

De groeiende menigte was getuige van het intimiderende gedrag van de Hollander.

‘Laat haar gaan!’ schreeuwde een van de mannen. Met zijn maten stapte hij op de opzichter af, hun stokken en schoffels dreigend omhoog houdend. De Hollander verstijfde. Hij liet de vrouw ogenblikkelijk los, zich ineens bewust van het gevaar. Dit had hij nog niet eerder meegemaakt.

De vrouw draaide zich om en spuugde met verachting naar zijn voeten. Zich ineens doodgeschrokken van de ongekend grote samenscholing van vijandige Chinezen, maakte de Hollander dat hij wegkwam. Hij rende als een bezetene, half struikelend in de richting van het dichtstbijzijnde fort. De Chinezen negeerden hem volledig en gingen verder, op weg naar Zeelandia.

Voor velen van hen was de nieuwe belasting op levensmiddelen de laatste druppel. Onder hen waren gefrustreerde boeren, die jarenlang aanvragen hadden ingediend om het land dat ze bewerkten te mogen kopen. In plaats daarvan hadden ze te horen gekregen dat ze er huur voor moesten betalen. Er waren vissers en jagers die nauwelijks rond konden komen vanwege de dure licenties, arbeiders die op het land werkten, hun salarissen zo laag dat hun bestaan veel weg had van slavernij. En dan waren er diegenen, die zwoegden en ploeterden in hun arbeid voor de winst van een buitenlands bedrijf, maar in tijden van ziekte niet werden verzorgd, met de dood vaak tot gevolg. Voor veel van hen viel er nog weinig te verliezen. Tegen de tijd dat ze het fort hadden bereikt hadden bijna duizend Chinezen zich verzameld.

De wachters op de uitkijktoren van Zeelandia hadden goed zicht op het omliggende gebied. Zij hadden de naderende menigte allang aan zien komen en wisten meteen dat er iets aan de hand was. Verontrust hadden ze het direct gemeld bij hun meerderen.

Voor de poort zag het zwart van de mensen, de stemming was grimmig. Iemand riep een leus, de anderen vielen hem bij. Maar woorden waren deze keer niet genoeg. Schreeuwend en met gebalde vuisten bestormden ze de poorten. Een vrouw struikelde en viel tegen een jonge Hollandse soldaat aan die op wacht stond, een karabijn angstig vastgeklampt tegen zijn borst. In paniek schoot de man per ongeluk in de lucht, de knal was zo hard dat het geluid weerkaatste tegen de muren van het fort.

Het onbedoelde schot veroorzaakte een gevaarlijke kettingreactie. Elk beetje zelfbeheersing dat er nog over was onder de mensen verdween. Opgefokt door elkaar en de adrenaline die door hun aderen stroomde stormden ze naar voren. Daar werden ze geconfronteerd met een cordon van verbijsterde bewakers, die ze in paniek belaagden met alles waar ze hun handen op konden leggen.

De Chinezen drongen zich door de poort van het fort, de binnenplaats op. De Chinezen die binnen het fort werkzaam waren voor de VOC en onder de bevolking bekend stonden wegens hun luizenbaantjes en privileges renden gillend alle kanten op. Maar zij ontkwamen niet aan de woede van de betogers. Ze werden geduwd en tegen de grond gesmeten, bespuugd en vernederd.

De zijdebalen die nog naar het pakhuis moesten worden gebracht bewerkten zij met messen en sneden ze tot rafels kapot. Zakken met geurige specerijen werden opengereten, waardoor een cascade van rijke kleuren de grond bedekte en door vele voeten werd vertrapt. Kratten kostbaar porselein gooiden ze bruut omver, de breekbare inhoud veranderd in waardeloze scherven.

Sommige betogers slaagden erin het fort zelf binnen te dringen. Zij werden meteen gedood, geraakt door de kogels van de Hollandse geweren die van binnenuit werden afgevuurd.

Zo opgefokt als de Chinezen waren, had geen van hen de soldaten buiten het fort gemerkt. Niemand had gezien dat de Hollandse troepen hen van achteren hadden beslopen, hun posities ingenomen, klaar om te vuren. Totdat de soldaten het vuur op hen openden. Het knetterende geluid van de geweren deerde hun nauwelijks in hun furie, geen van hen besefte het gevaar. Dat kwam pas toen zij het eerste bloed zagen stromen, en in de ogen keken van de stervenden.

De redenen voor het spontane protest waren ineens vergeten. Niet langer was hun razernij gericht op de Hollanders. Het enige waar de betogers nu nog aan konden denken was aan overleven. Overal waar ze maar konden probeerden ze te vluchten om aan het schuttersvuur van de Hollanders te ontkomen.

Jin-Bao wrong zich in paniek tussen de mensen door, die nu werkelijk alle kanten op renden. De adrenaline gierde door zijn lijf. Als een bezetene sprintte hij in de richting van het missiehuis, waar hij zich hijgend tegen een muur aandrukte om aan de vliegende kogels te ontkomen. Ontzet keek hij in de richting vanwaar hij zojuist was gekomen, en zag hoe de mensen voor zijn eigen ogen neervielen, geraakt door de dodelijke projectielen.

***

Dominee Junius was druk bezig met lesgeven over de beginselen van het Oude Testament toen hij plotseling werd gestoord door geroep en gejoel. Dat er iets bijzonders aan de hand was, was duidelijk. Hij liep naar de deur en opende die om te zien wat er aan de hand was. Wat hij daar buiten zag deed het bloed in zijn aderen stollen. Hier hadden hij en zijn collega’s de gouverneur al zo vaak voor gewaarschuwd. Ze hadden hem herhaaldelijk verteld over de groeiende ontevredenheid onder de Chinezen. Toch had Putmans niet naar hen willen luisteren: hij had hun zorgen afgedaan als onzin. En dit was het gevolg.

De menigte naderde met hoog tempo. Junius bleef in de deuropening staan, ondanks het gevaar. Zij kenden hem als Dominee Ju-Ni. Ooit was hij door hen geliefd als de man van God die hij werkelijk was, en wilde zijn. Nu haatten ze hem voor het innen van belastingen, een taak waar de compagnie hem toe had gedwongen. Zijn Chinees was goed genoeg om de beledigingen te begrijpen die ze naar hem riepen, hun vuisten gebald boven hun hoofd om hun woorden kracht bij te zetten.

‘Schildpaddenhoofd!’

‘Stuk stront!’

‘Ni ma de! Je hebt het met je moeder gedaan!’ Hij trok een gezicht bij het horen van de grove belediging, maar geloofde niet dat ze hem iets aan wilden doen. Niemand stopte om hem lastig te vallen. Blijkbaar was geen van hen bereid de relatieve geborgenheid van de groep te verlaten om op hem af te stappen. Hij slaakte een zucht van verlichting, deed de deur weer dicht en rende naar het raam dat uitkeek op het fort, zijn leerlingen in alle opwinding vergeten.

Geschokt keek hij toe hoe de gewapende Hollandse troepen van achter de zijkant van het fort tevoorschijn kwamen en de betogers van achteren insloten. Een gevoel van pure machteloosheid overspoelde hem. Als hij hen had kunnen waarschuwen, dan had hij dat wel gedaan. Met trillende lippen bad hij tot God voor de mensen op wie de karabijnen waren gericht. Hij wist maar al te goed wat een makkelijke prooi de geëmotioneerde, ongeorganiseerde menigte voor de Hollandse soldaten vormde. Tegen de superieure wapens van de getrainde soldaten maakten zij geen schijn van kans.

Op dat moment meende hij vlak buiten het raam een beweging te zien. Behoedzaam naderde hij het raam en keek voorzichtig naar buiten om recht in de geschrokken ogen te kijken van een Chinees. Hij herkende hem als Guo Jin-Bao, het dorpshoofd van het naburige dorp. Een fractie van een seconde keken ze elkaar aan. Toen verbrak de dominee het oogcontact en liep naar het raam op het noorden om te zien of de kust veilig was. Snel keerde hij terug naar het raam waar Guo stond en gebaarde met een subtiele beweging van zijn hoofd dat het veilig was om te gaan. Guo betuigde zijn dank met een knik van zijn hoofd, en verdween.

***

Als de dood voor de mogelijke straf die hij als dorpshoofd opgelegd zou krijgen, was Jin-Bao de dicht beboste heuvels in gevlucht, waar hij zich schuilhield met behulp van een inheemse jager. Hij bleef een week weg. Toen hij terugkeerde werd hij meteen voorgeleid, maar dominee Junius, de man die hem had geholpen, besloot tussenbeide te komen. Vanwege zijn status als dominee regelde Junius dat hij bij het verhoor kon zijn, en eiste dat het dorpshoofd door de ambtenaren met respect werd behandeld. ‘Hij was bij mij,’ had hij tegen hen gezegd, waardoor hij Jin-Bao een alibi gaf zonder glashard te hoeven liegen. Hij had nog geluk gehad.

Het was voor het eerst dat er een opstand had plaatsgevonden op het eiland. Dat Putmans zulke toestanden onder zijn gezag niet tolereerde, was duidelijk. Hij had na de betoging hard ingegrepen. De dag na het protest in Zeelandia waren de lichamen van diegenen die in de vuurlinie van de soldaten terecht waren gekomen verwijderd. Zonder enige vorm van ceremonie waren de lijken naar de marktplaats gesleept, waar ze meer dan vierentwintig uur bleven liggen als waarschuwing voor de bevolking.

Zij die werden gearresteerd tijdens de onrusten werden gestraft om een voorbeeld te stellen. Sommigen werden gefolterd om de namen van de leiders van het protest te achterhalen. Het maakte de gouverneur kennelijk niet uit dat de mogelijkheid bestond dat de protestmars spontaan was ontstaan, en dat het aan elke vorm van leiderschap ontbrak. Mensen werden plotseling uit hun huizen gehaald en als zondebok in het openbaar vernederd met venijnige lijfstraffen. Anderen werden opgesloten, zonder enige vorm van verhoor.

Het incident diende wel als een serieuze waarschuwing voor de VOC. Weinig Hollanders hadden erbij stilgestaan dat de steeds grotere groep Chinezen een bedreiging zou kunnen vormen. Er was één ding dat de raad nu wel had geleerd: ze moesten de Chinezen goed onder controle zien te krijgen. Door de angst voor een herhaling van de onlusten werden nog meer troepen ingezet, en werd de vrijheid van de Chinezen nog verder ingeperkt.

Om de orde beter te kunnen handhaven werd voor alle Chinezen de hoofdbrief geïntroduceerd. De hoofdbrief was een soort persoonsgebonden vergunning met allerlei beperkingen waaraan een maandelijkse belasting was verbonden. Hoofdbriefinspecties waren het gevolg. In het begin mochten alle Hollanders Chinezen aanhouden voor een dergelijke inspectie. Zulke inspecties waren aan de orde van de dag, en als iemand werd aangehouden zonder een geldig betaalde hoofdbrief dan werd hem een zware boete opgelegd. Als iemand zich zo’n boete niet kon veroorloven dan werd die publiekelijk geslagen of zelfs vastgehouden in de kerkers van het fort.

Dat er misbruik zou worden gemaakt van het systeem, was onontkoombaar. Een groot deel van de kolonisten bestond uit laaggeletterde avonturiers zonder al te veel scrupules, en veel van hen gebruikten de inspecties in hun voordeel. Ze vielen ’s nachts de huizen binnen en namen in beslag wat ze konden vinden als steekpenning om hun slachtoffers onder een lijfstraf of boete uit te laten komen: hele kippen, zakken rijst en andere levensmiddelen werden op deze manier buitgemaakt.

Het moment kwam dat maar liefst tien dorpshoofden dringend een ontmoeting met de gouverneur verzochten om het misbruik van het systeem ter sprake te brengen. Tijdens de bijeenkomst waarschuwden zij voor de gevaren en ze vroegen hem nogmaals een eind te maken aan de corrupte praktijken, maar veel zin had het niet. De hoofdbriefbelasting was een veel te belangrijke bron van inkomsten geworden. Zo nu en dan werd er een Hollander aangehouden en symbolisch gestraft voor zijn wangedrag, maar daar bleef het bij. Het gehate systeem bleef gehandhaafd, en de pesterijen gingen door.

De compagnie richtte zich vervolgens op de meer vermogende Chinezen. Tijdens jaarlijkse veilingen konden zij het exclusieve recht kopen om een commerciële activiteit binnen een bepaald gebied of dorp te exploiteren. Zo konden ze bij aankoop van een licentie land pachten, jacht en handelslicenties uitgeven of een specifiek product of dienst verkopen in een door de compagnie aangewezen gebied.

Het logische gevolg was dat er handelsmonopolies ontstonden, waarbij de ondernemers zelf de prijs konden bepalen. De inheemse eilandbewoners hadden geen keuze: ze moesten hun waren wel aan de pachthouders verkopen voor belachelijk lage prijzen, waardoor hun inkomsten drastisch verminderden. De spanningen tussen de inheemsen en de Chinese migranten liepen op.

Na zeven harde bewindsjaren werd Putmans vervangen, en diens opvolger maakte op zijn beurt plaats voor weer een ander. De Chinese bevolking bleef groeien, gestuwd door de toenemende onrust op het vasteland. Het duurde niet lang voordat de Chinezen de grootste bevolkingsgroep vormden op het eiland.





VI


De jonge mandarijn


Fukien, 1643

Het waren de gewapende leden van de Zwarte Garde die Zheng Sen naar huis vergezelden. Zijn vader had hem jaren geleden uitgelegd waarom hij juist deze mannen had aangenomen voor zijn persoonlijke leger. Uit bittere ervaring had hij geleerd om niemand te vertrouwen, zelfs zijn eigen broers niet. De wacht bestond uit een wonderlijk bonte verzameling mannen uit Afrika, Oost-Indië en de Molukken, de meesten onder hen huursoldaten en voormalige slaven die ooit het eigendom waren geweest van de in Oost Indië gevestigde Hollandse kolonisten. Het voordeel was dat zij als buitenlanders geen rol speelden bij de oude veten en intriges waar veel Chinese officieren en soldaten wel bij betrokken waren. De enige loyaliteit die zij kenden was aan het salaris dat zijn vader hun uitbetaalde.

Zheng Sen begreep de waarde van deze mannen en behandelde hen goed, net zoals zijn vader dat altijd had gedaan. Ze zagen er goed gekleed en verzorgd uit, voor Zheng Sen een geruststellend teken dat het ondanks de roerige tijden wel goed ging met het familiekapitaal. Hij wist dat de keizer zijn vader als blijk van waardering voor zijn loyaliteit royaal had beloond, en ontving hem geregeld aan het hof voor advies. Ook had hij hem bevorderd tot militair bevelhebber van zijn zuidelijke legers om de belangen van de Ming te verdedigen. De aanstelling had zijn vader alleen maar nog meer status en rijkdom gegeven. Juist omdat zijn vader zo’n belangrijk figuur was lag de kans om aangevallen, beroofd of ontvoerd te worden eeuwig op de loer, vooral in tijden van oorlog.

Toen Zheng Sen in zijn stoerheid had geprotesteerd dat hij zo’n groot escorte niet nodig had, was zijn vader kwaad geworden en had hem nogmaals op het hart gedrukt dat hij niet van plan was zijn oudste zoon in handen te laten vallen van de vijand. Mogelijk zou die hem als troef tegen hem kunnen gebruiken en dat was een risico dat hij zich niet kon veroorloven.

Zheng Sen had toen zonder verder commentaar toegegeven. Zelfs nu, op bijna twintigjarige leeftijd had hij nog steeds ontzag voor zijn vader. Hij was inmiddels een machtig magistraat, een belangrijke militair en bovendien een succesvolle handelaar. Hoe vaak hadden zijn stiefmoeder, grootmoeder en ‘tantes’ hem niet verteld over zijn vaders wijsheid, integriteit en nobele daden. Maar vooral over diens trouw aan de Ming en de keizer, aan wie hij had gezworen hem altijd te blijven steunen.

Zo lang als hij het zich kon herinneren was dat het gesprek van de dag geweest. Hoe vaak had hij niet met grote bewondering geluisterd naar de gesprekken tussen zijn vader, ooms en krijgsheren, de indrukwekkend uitziende mannen die geregeld op bezoek kwamen. Vanaf zijn tiende had hij de besprekingen mogen bijwonen, zolang hij zijn mond maar hield.

‘Dan steek jij er ook wat van op,’ had zijn vader hem gezegd. Daadkrachtige taal hoorde hij toen, mooie woorden over eeuwige loyaliteit en over hun plicht om de keizer bij te staan in deze strijd tegen de vijandige Mantsjoes. Als kind zag hij die mannen, onder wie zijn bloedeigen vader, als de bewaarders van de Ming. En dat had grote indruk op hem gemaakt.

Het bijwonen van die gesprekken had deel uitgemaakt van zijn opleiding, waarvan zijn vader maar niet genoeg kon benadrukken hoe belangrijk die was. Hij had dan ook de beste leraren voor hem ingehuurd. Het was iets waar hij altijd dankbaar voor was geweest. Leren ging hem gemakkelijk af: hij had er nooit een hekel aan gehad. Hij hield van de gedichten uit de Song- en Tang-dynastieën, en volgens zijn leraren had hij zelf aanleg voor het schrijven van gedichten. Ook de annalen van Confucius en de werken van Lao Tze en Mencius kende hij vrijwel uit zijn hoofd. Maar vooral de werken van Sun-Tzu over de kunst van het oorlogvoeren spraken hem aan, en daar kon hij tot in detail over discussiëren. Tot zijn grote trots was zelfs zijn vader onder de indruk geweest van zijn kennis.

Het gemis van zijn moeder was altijd gebleven. Over de jaren heen had hij trouw met haar gecorrespondeerd, bijna elke week schreef hij haar. In zijn brieven vertelde hij dan in detail over de leden van het Zheng-huishouden, in het bijzonder over zijn stiefmoeder, grootmoeder en ‘tantes’, die hem zo langzamerhand hadden geaccepteerd. Dat was in de eerste zes maanden na zijn aankomst in China wel anders geweest. Zijn stiefmoeder en zijn vaders diverse concubines moesten in het begin niets van hem hebben, en sommigen gedroegen zich ronduit vijandelijk tegen hem. Totdat zijn vader er lucht van kreeg en hen er hard op had aangesproken. Sindsdien was het alleen maar beter gegaan. Plichtsgetrouw hield hij zijn moeder uitgebreid op te hoogte over zijn vooruitgang met zijn lessen, en over zijn neef Cai, die al snel zijn beste vriend was geworden. Om zijn Japans op peil te houden schreef hij haar gedichten. Pagina’s vol schreef hij over de pijn van het afscheid, de schoonheid van de nieuwe lente en het verdriet dat hij voelde bij het ondergaan van de zon, denkend aan haar en zijn geboorteland.

Op haar beurt beantwoordde zijn moeder met haar eigen gedichten, waardoor ze die van hem aanvulde zodat hun briefwisselingen complete gedichtenbundels werden.

Trots schreef hij haar over zijn vader. Hij vertelde haar over de groei van diens handelsimperium, en over de indrukwekkende reizen die hij maakte naar plaatsen waarvan de namen hem exotisch in de oren klonken.

Hij wist dat hij bevoorrecht was. Zijn vader was een vermogend en gerespecteerd zakenman, en vanaf het moment dat hij naar China was gekomen had iedereen hem met respect behandeld. Hij had altijd de beste leraren gehad, ook in de vechtsporten, waarin hij zich hartstochtelijk uitleefde. Dat hij er meer dan goed in was bleek uit de tevreden gezichten van zijn strenge instructeurs en de bewonderende, soms jaloerse blikken van Cai en zijn andere neven. Als zijn vader en ooms de trainingen bijwoonden, merkte hij hoe zij alerter werden wanneer hij aan de beurt was, hun belangstelling gewekt. Hij merkte ook dat, naarmate hij vorderde, zijn instructeurs werden vervangen door weer anderen, ieder gespecialiseerd op hun gebied van de vechtsport of paardrijdkunst. Hij was bevoorrecht, en dat wist hij.

Zijn familie’s goede bedoelingen hadden echter ook een keerzijde. De status van de Zhengs lag gevoelig en werd zorgvuldig bewaakt, met als gevolg dat zijn gedrag en verantwoordelijkheden al op jonge leeftijd geregeld werden besproken.

Hij was nog maar net zeventien toen trouwen ter sprake kwam. Zijn grootmoeder geloofde dat een goed huwelijk hun positie verder zou verstevigen, en ze wilde vroeg beginnen met het vinden van een geschikte echtgenote voor hem. Zelf was hij nauwelijks geïnteresseerd om met wie dan ook te trouwen. Hij had pas net het keizerlijke examen afgelegd, en meer belangstelling voor het in bed krijgen van gewillige meisjes uit de omgeving.

Maar grootmoeder Zheng en Vrouw Yan namen hun nieuwe verantwoordelijkheid zeer serieus. Zelf vermoedde hij dat het huishoudster Liu was, haar lippen waarschijnlijk smakkend van genot bij het overbrengen van de roddels, die de twee dames op de hoogte had gebracht van zijn seksuele avonturen. Ongetwijfeld versnelde dit hun besluit dat het de hoogste tijd werd dat hij trouwde. Zijn grootmoeder had er ook nog op aangedrongen dat er enige urgentie achter werd gezet, in de hoop dat hij, als haar oudste kleinzoon, haar de achterkleinzonen zou schenken naar wie ze verlangde.

Waarschijnlijk dankbaar dat ze zich naast de monotone, eenzijdige taken van het dagelijks leven eindelijk met iets anders konden bezighouden, en blij met de kans om enige invloed uit te oefenen, hadden de twee vrouwen zich met verve op hun nieuwe taak gestort. Zonder hem erbij te betrekken zochten ze contact met de bekendste, meest gerenommeerde koppelaarster uit de provincie.

Met de status, rijkdom en groeiende invloed van de Zhengs waren er genoeg families die de koppelaarster benaderden om hun dochters als mogelijke bruid naar voren te schuiven. De koppelaarster, haar gezicht beschilderd met het groteske witte poedermasker en rode wangen die symbool stonden voor haar beroep, werd een vaak geziene gast in huize Zheng. Geregeld kwam zij naar het huis om urenlang met zijn grootmoeder en Vrouw Yan te discussiëren over de kwestie.

Na twee maanden van zulke ontmoetingen, waarzegrituelen en het in ontvangst nemen van verscheidene cadeaus en geldbedragen van de betrokken families werden uiteindelijk twee huwelijkskandidaten geselecteerd.

Beide kandidaten waren jonge, niet onaantrekkelijke meisjes afkomstig uit vermogende, invloedrijke families. Meer waarzegrituelen volgden. Deze keer werden de verjaardagen van de meisjes met die van hem afgestemd. Eén van de meisjes viel af: de nummers zouden ongunstig zijn. De koppelaarster presenteerde uiteindelijk de naam van de overgebleven kandidaat: Deng Cui-Ying. Onder druk van zijn dominante grootmoeder en de bemoeizuchtige Vrouw Yan ging hij uiteindelijk zuchtend akkoord met het voorgenomen huwelijk.

Met het vallen van de nieuwe maan werd zijn bruid naar Anhai gebracht. Ze werd gebracht in een draagstoel, behangen met de voor het huwelijk symbolische, rijke weefsels van rood en goud. Opgewonden had hij de ragfijne rode sluier van haar met juwelen bewerkte hoofdtooi getild. Zijn opluchting was groot bij het zien van haar bescheiden houding en ranke schoonheid, en hij had die avond enthousiast het huwelijksbed met haar gedeeld.

Ondanks het feit dat Zheng Sen kort na het huwelijk terug moest keren naar de Keizerlijke Academie in Nanking om zijn studie te hervatten, slaagde hij er al snel in Cui-Ying zwanger te krijgen. Zijn grootmoeder was zo blij als een kind, en had erop gestaan dat zijn echtgenote zich aan allerlei diëten hield om het geslacht van het kind zoveel mogelijk te beïnvloeden.

Terwijl Cui-Yings zwangerschap vorderde kwam ook haar ware aard naar boven, en bleek ze allesbehalve bescheiden. Als enig kind van rijke ouders was het meisje nog nooit iets tekortgekomen. Ze was door haar eigen moeder voortdurend vertroeteld en beschermd, gekleed in de duurste kleding en behangen met de meest kostbare sieraden. Verwend en afgeschermd van de harde realiteit van het leven buiten de muren van het familiehuis was ze nauwelijks voorbereid op het huwelijk. Urenlang besteedde ze aan haar dagelijkse schoonheidsritueel, en raakte snel geïrriteerd als niet alles precies liep zoals zij dat wilde. Niet opgewassen tegen de scherpe tongval van haar schoonmoeder en de bemoeienissen van Vrouw Zheng kon ze haar frustraties alleen maar afreageren op de vele dienstmeiden en bedienden die ze volgens eigen zeggen nodig had. Na de geboorte van Jing was dat niet anders.

Tegen hem was ze altijd poeslief. In het begin was Zheng Sen nog van haar gecharmeerd geweest, hij voelde zich gevleid door haar aandacht. Met pruilende rode lippen en grote, vochtige ogen bewerkte ze hem dan om haar zin te krijgen. Het duurde niet lang voordat hij erachter kwam dat ze totaal niet in staat was een zinvol gesprek met hem te voeren over iets van enige inhoud, en ze begon hem algauw te vervelen. Hij kwam nog wel geregeld naar haar bed om aan zijn huwelijkse plichten te voldoen, daar hij zich nog steeds tot haar aangetrokken voelde en zij hem gemakkelijk toegang bood tot legitieme, seksuele ontlading.

Tijdens zijn laatste verlof van de Academie was hij er opnieuw in geslaagd Cui-Ying zwanger te krijgen. Toen hij haar laatst had gezien was ze bijna uitgerekend en stond haar ronde, strak gespannen buik naar voren als een rijpe meloen. Intussen was zijn belangstelling voor de vroegrijpe lichamen van de lokale meisjes met onverminderde kracht teruggekeerd.

Hij had in de eerste instantie met verontwaardiging gereageerd toen zijn opleiding bij de Keizerlijke Academie plotseling werd onderbroken, maar hij had geen keuze. Een groot aantal studenten had de Academie allang verlaten. De Qinggeneraals beschouwden de universiteit als een broedplaats voor Ming-aanhangers, en dat maakte het een gevaarlijke plek om te zijn. Bovendien was de aftakeling van de Academie begonnen: de beste leraren waren allang vertrokken door de onrust. Veel families maakten zich zorgen dat hun zoons ten prooi zouden vallen aan het oprukkende vijandelijke leger, en hadden hen om die reden geboden om naar huis te komen. Ook zijn vader vond het tijd worden dat hij terugkwam en zijn verantwoordelijkheden op zich nam. Hij had nu immers zijn eigen gezin om voor te zorgen: het werd hoog tijd dat hij alles wat hij had geleerd ging toepassen en actief werd betrokken bij het familiehandelsbedrijf. Uiteindelijk vond hij het helemaal niet zo erg. Hij wilde maar al te graag zijn entree maken in de echte wereld van de handel, de reizen en vooral het gevecht tegen de oprukkende vijand.

Vooral dat laatste had iets nobels: hij kon niet wachten totdat hij daar een rol in kon spelen. Op het slagveld zou hij kunnen laten zien wat hij waard was. Dan zou hij eindelijk die harde, jarenlange trainingen kunnen toepassen. Misschien dat ook hij zo’n bewaarder van de Ming zou kunnen

worden, net als zijn vader.

Met die laatste gedachte zat hij statig in het zadel, het escorte beslist geen overbodige luxe. De officieren van de Ming waren er maar niet in geslaagd om de vloed aan deserteurs uit het leger te keren, terwijl de bergpassen krioelden van wanhopige vluchtelingen. Gezamenlijk reden ze de heuvel af. De boeren in de rijstvelden keken op bij het geluid van de paardenhoeven. Respectvol bogen ze toen zij hem herkenden: hij was immers de oudste zoon van hun meester, de eigenaar van de akkers die zij bewerkten.

Zheng Sen knikte vriendelijk in de richting van een voorovergebogen oude man, die hem aangaapte en met een grote grijns zijn paar overgebleven tanden vertoonde. Een van de wachters van de Zwarte Garde riep iets naar twee jonge jongens die aan de kant van de weg met stokken in een levenloze slang prikten. Vrijwel direct lieten ze de stokken vallen en renden ze de ruiters vooruit, in de richting van het huis. Hun korte blote benen, zongebruind en besmeurd met modder, gingen heftig onder hen te keer. Zheng Sen glimlachte. Het deed hem denken aan Cai en zichzelf toen zij net zo oud waren. Hoe vaak waren ze na afloop van hun lessen niet samen stiekem de poort uitgeglipt, op zoek naar slangen, padden en sprinkhanen, die ze met hun blote handen vingen en in kleine kooitjes mee naar huis namen. Hij zou Cai weer zien. Hij had hem gemist op de academie. Met zijn knieën spoorde hij zijn paard aan. Het was goed om weer thuis te zijn.





VII


Dochter van de Samoerai


Hirado, Japan, 1645

Naarmate haar vertrek naderde had Matsu steeds meer moeite om rustig te blijven. Haar gevoelens wisselden van opwinding, angst, hoop en soms pure paniek. Ze vertelde niemand van haar plannen, behalve haar naaste familieleden, en zelfs dat was riskant. Reisbeperkingen onder het regime van de Shôgun waren streng ingevoerd, vooral voor vrouwen.

Watanabe, haar oudere Japanse weldoener en vader van haar jongste zoon Zaemon was een jaar eerder overleden. De man had een hevige hersenbloeding gehad die zijn onderlichaam had verlamd. Vanaf dat moment was het leven langzaam uit zijn oude en fragiele lichaam weggeëbd.

Zijn bescheiden erfenis was naar de inmiddels volwassen zonen van zijn eerste echtgenote gegaan, wat betekende dat Matsu en de vijftienjarige Zaemon opnieuw voor zichzelf moesten zorgen. Haar weldoener en minnaar had wel een geldbedrag voor haar achtergelaten, maar veel was het niet: lang zou ze er niet van kunnen leven.

Een tijd lang probeerde Matsu respectabel werk te vinden als huishoudster, maar zonder succes. Zaemon was intussen uitgegroeid tot een lange, rustige puber die veel weg had van zijn vader, die hij enorm miste. Net als Tei-Seiko was de jongen bijzonder goed in de vechtsporten geweest, maar een val van een paard op zijn elfde had één van zijn benen zodanig beschadigd, dat er op dat gebied geen toekomst meer voor hem lag. Gelukkig had de jongen een goed stel hersens, dat hij benutte door zijn vader te helpen met de boekhouding voor diens bescheiden maar niet onsuccesvolle handel in papier, kwasten en inkt.

Vanaf het moment dat Tei-Seiko Japan had verlaten had hij haar elke week geschreven, een gewoonte die hij gedurende de komende jaren trouw had volgehouden. Ze wist dat hij nu Zheng Sen werd genoemd, maar voor haar zou hij altijd Tei-Seiko blijven. In zijn brieven vertelde hij uitvoerig over zijn leven in China, soms wijdde hij uit over de capriolen van zijn zoontjes, Jing en Xi. He schreef over de voortgang van zijn studie, zijn zorgen over de toekomst en zijn dromen. Zijn brieven bevatten vaak lange, emotionele gedichten waarin hij zijn nostalgie voor Japan tot uiting bracht. Ze bewaarde de gedichten zorgvuldig, en las ze geregeld in de eenzame uren van de avond, waardoor ze alleen maar meer naar haar zoon verlangde.

Herhaaldelijk verzocht hij haar om naar China te komen en bij de Zhengs te komen wonen. Hij schreef dat hij de mogelijkheid geregeld met zijn vader besprak. Blijkbaar had Zhi-Long haar relatie met Watanabe allang vergeven, ook al was hij er destijds kwaad en bitter over geweest. Haar zoon schreef dat zijn vader uiteindelijk begrip had getoond en dat hij had gezegd dat hij niet van haar kon verlangen dat ze al die jaren alleen zou blijven.

De jaren nadat Tei-Seiko bij haar was weggehaald waren moeilijk geweest. Niet alleen de eenzaamheid maar ook het gebrek aan een regelmatig inkomen hadden haar parten gespeeld. Toen Watanabe zei dat hij voor haar wilde zorgen als zijn minnares, leek het Matsu een praktische en geen onaangename oplossing, ook voor haar eigen veiligheid. Met de xenofobie die het hof van de Shôgun in zijn greep hield waren er angstige tijden aangebroken voor iedereen die ooit geassocieerd was geweest met christenen. En Matsu was een van hen. Haar Chinese echtgenoot, die zaken deed met de Portugezen en Hollanders en van wie zij een kind had gekregen, stond bekend als katholieke bekeerling. Na Tei-Seiko’s vertrek was de intolerantie van de Shôgun ten opzichte van christenen, en voornamelijk de katholieken, alleen maar toegenomen. In sommige gebieden had dat zelfs tot grote opstanden geleid, die door het leger van de Shôgun bruut waren neergeslagen. Uiteindelijk had de Shôgun het bevel gegeven dat alle buitenlanders met dwang het land uit moesten worden gezet. Alleen de protestante Hollanders mochten nog blijven, en zij waren gedwongen om naar het kleine eiland Deshima te verhuizen, waar hun vrijheid werd beperkt en ze goed in de gaten konden worden gehouden.

Haar relatie met Zhi-Long vormde voor haar een risico: het was iets wat mensen geneigd waren te onthouden. Ze was alleen maar blij toen Watanabe, die nooit iets met het christendom te maken had gehad, haar wilde onderhouden als zijn minnares. Maar nu was hij dood.

Al snel merkte ze dat de bescherming en geborgenheid die ze had gevonden bij haar oudere minnaar verdwenen was. Als weduwe was ze een makkelijke prooi voor de lokale ambtenaren, die haar kort na zijn dood lastig begonnen te vallen. Kennelijk wisten ze nog heel goed dat ze ooit was getrouwd met de Chinese piraat die handelde met de Portugezen en nog katholiek was ook. Venijnig zinspeelden zij erop dat ook zij wellicht katholieke sympathieën had, en kwamen geregeld langs met de duidelijke hint dat zij haar tegen betaling met rust zouden laten. Ondanks haar zuinigheid raakte het geld snel op, het omkopen van ambtenaren kon ze zich niet veroorloven.

In die tijd had Tei-Seiko, na het bericht van Watanabe’s dood, haar opnieuw gevraagd om naar China te komen. Er was nu niets meer wat haar weerhield, redeneerde hij. Van zijn vader, die inmiddels acht concubines onderhield, mocht ze komen. Zij zou dan gewoon deel uitmaken van de uitgebreide familie Zheng, en bovendien zou ze veel veiliger zijn in Anhai. Trouwens, schreef hij, hij had haar nodig. En hij miste haar.

In eerste instantie leek de wens van haar zoon om haar naar China te halen niet meer dan een onrealistische droom. Reizen buiten de grenzen van het land was vrijwel onmogelijk en ze zou Zaemon niet zomaar achter kunnen laten. En toch werd ze geplaagd door dromen, dromen waarin ze haar twee kleinzoons in haar armen hield. Ze ontwaakte vaak uit zulke dromen om zichzelf te verliezen in verlangen en verdriet.

Toch hielden Tei-Seiko’s verzoeken om naar China te komen haar bezig. Bovendien merkte ze dat ze steeds vaker alleen was, eenzaam zelfs. Zaemon was de laatste tijd steeds meer te vinden bij zijn oom, met wie hij zijn dagen doorbracht als leerjongen in zijn vaders bedrijf. Na het lezen van de zoveelste brief van Tei-Seiko met daarin vernieuwde argumenten waarom ze naar Anhai moest komen, besefte ze voor het eerst dat ze het verzoek van haar zoon serieus moest nemen.

Toen ze Zaemon Tei-Seiko’s brieven had laten lezen, had de jongen zijn schouders opgehaald. Ook hij kreeg geregeld brieven van zijn oudere broer, die naar China was vertrokken toen hij nog maar een baby was. Hij had de uitnodigingen om naar China te komen beschouwd als beleefde doch lege woorden, en niet iets om serieus te overwegen. Alleen al de gedachte dat hij Hirado zou moeten verlaten, laat staan Japan, stond hem tegen.

Op een koele avond zat Matsu zwijgend tegenover haar jongste zoon met Tei-Seiko’s brieven roerloos op haar schoot. Ze was tot een besluit gekomen. Zaemon hoorde het aan haar stilte.

‘Moeder, u denkt er toch niet echt over om te gaan?’ Matsu zei niets en keek hem aan om zijn reactie te polsen.

‘Dat meent u toch niet,’ zei de jongen, ontsteld. Met grote ogen schudde hij langzaam zijn hoofd. ‘Ik ga niet mee. Hirado is mijn thuis. Ik hoor hier te zijn.’ Zijn stem was niet meer dan een hees gefluister.

Matsu richtte haar ogen op haar schoot, overweldigd door het dilemma waarvoor zij stond. Ze begreep goed dat Zaemon niet alles wilde achterlaten voor een leven onder vreemden. Om te wonen in een land waarvan hij de taal niet sprak en waarin hij zich waarschijnlijk nooit thuis zou voelen. Tei-Seiko had nog de verwantschap met zijn vader. Maar Zaemon had daar niets.

‘Zou u echt zonder mij weggaan?’ vroeg hij haar zacht.

‘Er is hier niets meer om mij hier te houden, Zaemon- chan. Jij bent nu in de leer bij je oom. Hij is erg op je gesteld en ziet jou als zijn eigen zoon. Je weet dat ik van je houd en ik zal je vreselijk missen, maar dit is iets wat ik moet doen. Ik mis Tei-Seiko. Ik moet gewoon gaan.’

Zaemon staarde haar aan, de tranen sprongen hem in de ogen. ‘Ja,’ zei hij met een snik in zijn stem. ‘Ik mis hem ook.’

Matsu omhelsde de jongen, die zich wanhopig aan haar vastklampte, getroffen door haar besluit.

Aan Zheng Sen schreef ze dat ze van plan was om naar China te reizen. Omzichtig begon ze met het verkopen van de juwelen die ze over de jaren van Watanabe had gekregen. Het geld dat ze daarmee verdiende verstopte ze zorgvuldig. Met behulp van haar uitgebreide netwerk van familie en vrienden begon ze informatie in te winnen over de magistraat van Nagasaki. Door middel van omkoping en chantage op basis van zijn seksuele voorkeur voor jongetjes slaagde ze er uiteindelijk in officieel toestemming te krijgen om Japan te verlaten.

Na discreet navraag te hebben gedaan vond Matsu uiteindelijk passage op een Hollands schip. Wanneer ze precies zou vertrekken was onduidelijk, aangezien de schepen van de VOC maar eens in de twee of drie maanden de havens van Nagasaki binnenkwamen. Het laatste schip was nog geen twee weken geleden vertrokken, dus dat betekende dat ze af moest wachten. Het was een zenuwslopende tijd.

Na het lange, onzekere wachten en het saaie, routineuze leven kwam het eerstvolgende schip acht weken later de haven binnen. Zowel de baai van Nagasaki als het geïsoleerde eilandje Deshima kwam tot leven.

Verschillende ploegen douane-ambtenaren schreeuwden hun bevelen en haastten zich om de eindeloze stroom afgeladen goederen bij te kunnen houden. Marktkramen schoten als paddenstoelen uit de grond om de waren ten toon te stellen aan de Japanse kooplieden, die in groten getale naar Nagasaki waren gekomen om de koopwaren te inspecteren. Het schip bleef twee weken in de haven liggen. Voldoende tijd om de geïmporteerde vracht te ontladen en te verkopen in ruil voor andere waren die in de pakhuizen op Deshima lagen opgeslagen. Voor Matsu betekende het genoeg tijd om haar spullen te pakken en haar laatste voorbereidingen te treffen.

Op de dag van haar vertrek was de haven overspoeld met koelies die druk bezig waren de laatste kratten en tonnen aan boord te krijgen. Douane-inspecteurs gingen zorgvuldig na of alle passagiers daadwerkelijk op de lijsten stonden. Terwijl de mensen om haar heen drongen, nam Matsu afscheid van haar familie.

Zaemons lip trilde toen zijn moeder hem voor de laatste keer met tranen in de ogen aankeek. Ze kon hem publiekelijk niet omhelzen, daar was hij nu te oud voor. De oom van de jongen knikte onzeker, hij wist zich geen raad met de emoties die hen allen dreigden te overspoelen. Onwennig legde hij een arm over de schouder van zijn neef en gebaarde Matsu dat het tijd was om te gaan. Nog één keer keek ze hen aan en boog diep. Toen ze haar weg baande tussen de mensenmenigte om aan boord te gaan maakte Zaemon zich los van zijn oom, vergat elke formaliteit en omhelsde zijn moeder voor de laatste keer. Matsu klampte zich wanhopig aan hem vast.

‘Schrijf me,’ fluisterde ze met een brok in haar keel. ‘Sayonara, Zaemon-chan.’

Pas toen het schip de haven had verlaten liet Matsu haar emoties toe. Vanaf het dek staarde ze in de richting van de steeds vager wordende kustlijn van haar geboorteland, en wikkelde haar wollen omslagdoek stevig om haar hoofd om zich te beschermen tegen de steeds killer wordende wind. Op dat moment voelde ze, wist ze zeker met pijn in haar hart, dat ze er nooit meer terug zou komen.

Twee weken later kwam ze aan in de Chinese kustplaats Fuzhou. Doodop en onzeker over wat haar te wachten stond verbleef ze enkele dagen in een herberg, vanwaar ze een bericht naar de Zhengs stuurde met de boodschap dat ze was aangekomen. Nadat de herbergier haar ongegeneerd had aangegaapt had hij vrijwel onmiddellijk een koerier gestuurd naar Anhai met de boodschap dat de Japanse echtgenote van Heer Zheng was gearriveerd.

De volgende dag meldden zich drie mannen te paard bij de herberg, vergezeld door een extra paard en twee ezels. Opgewonden bestudeerde Matsu de gezichten van de mannen, zoekend naar de bekende trekken van haar oudste zoon. Maar nee. Deze mannen waren duidelijk niet meer dan knechten. Even was ze teleurgesteld: ze had enige hoop gekoesterd dat haar zoon haar persoonlijk op zou komen halen. Ze berispte zichzelf. Hoe had ze dat nou kunnen verwachten?

Matsu stapte op het paard terwijl haar bescheiden hoeveelheid bagage over de ruggen van de twee ezels werd verdeeld. Toen ze na een paar uur bij een heuvelrug waren aangekomen, wees een van de begeleiders naar het uitgebreide complex dat voor hen lag.

‘Daar?’ zei ze ademloos. ‘Is dat het huis van Heer Zheng?’

De man knikte, waarop een rilling over haar rug gleed. Daar, in dat huis, was dus haar zoon. Ze bedacht dat hetzelfde uitzicht ook hem moest hebben begroet toen hij hier dertien jaar geleden voor het eerst aan was gekomen. De gedachte vervulde haar met een soort religieus ontzag. De man aan haar zijde keek haar een tikkeltje geamuseerd aan voordat hij zijn paard weer aanspoorde. Matsu volgde hem, haar hart bonzend in haar keel.

Gezamenlijk reed het gezelschap het complex binnen om aan te komen op een grote binnenplaats. Voor haar stond een jonge volwassen man van haar eigen bloed. Ze zat in het zadel als versteend, en kon alleen maar staren. Dertien lange jaren hadden hen uit elkaar gehouden.

‘Tei-Seiko! Tei-Seiko-chan!’ Ze riep de kinderlijke genegenheidsvorm van zijn naam. Het horen van de Japanse naam uit zijn kindertijd bracht hem uit zijn trance.

‘O-kasan! Moeder!’ Met lange schreden snelde hij naar haar toe, om op een meter afstand weer tot stilstand te komen. Zonder haar ogen van hem af te halen steeg ze af van haar paard en strekte haar hand naar hem uit. ‘Tei-Seiko- chan,’ zei ze teder. De tranen stonden in haar ogen. ‘Mijn zoon!’ Voor een ogenblik vergat ze alles in haar omgeving.

Het moment werd bruut verstoord door een gezette vrouw, die luidruchtig haar keel schraapte om haar aanwezigheid aan te kondigen. Op haar gezicht stond een gemaakte glimlach, die nog maar de helft van haar oorspronkelijke gebit liet zien.

‘Welkom, welkom, mevrouw!’ zei ze luid en duidelijk gearticuleerd in het Chinees, alsof dat het voor Matsu gemakkelijker zou maken haar te begrijpen. Ze liet haar zoons handen los, zich plotseling bewust van alle familieleden en bedienden die hen ongegeneerd aan stonden te staren. De vrouw zei wat tegen haar en keek daarna afwachtend naar haar zoon.

‘Dit is huishoudster Liu,’ zei Zheng Sen. ‘Ze verwelkomt u en zegt veel over u te hebben gehoord. U zult begrijpen dat we niet veel tijd hadden om ons goed te kunnen voorbereiden op uw komst. Het was toch nog vrij onverwacht, uw laatste brief is pas onlangs aangekomen. Huishoudster Liu wil u graag uw kamers tonen, maar dat doe ik zelf wel.’ Hij wendde zich tot Liu en sprak haar toe op autoritaire toon, waarop Liu toegaf met een ingetogen knik van het hoofd. De snelle, hautaine blik waarmee ze Matsu aankeek sprak boekdelen. Matsu wist van de vooroordelen die er onder de Chinezen bestonden ten opzichte van Japanners, en ze voelde haarfijn aan wat voor vrouw ze tegenover zich had.

‘Dank je, huishoudster Liu,’ zei ze beleefd in het Japans. ‘Ik stel het zeer op prijs, maar mijn zoon wenst mij zelf naar mijn verblijf te brengen.’ Zheng Sen vertaalde haar woorden losjes, ook al was haar blik en de toon waarop ze sprak duidelijk geweest. Liu reageerde met een lichte buiging en een valse glimlach die Matsu deed denken aan een sluwe vos.

Zheng Sen zei iets en gebaarde ongeduldig naar haar bagage, waarop de huishoudster onmiddellijk met schelle stem orders begon te geven aan de ongelukkigen die nog om hen heen stonden. Matsu keek zijdelings naar haar zoon, niet langer een jongen, nog nauwelijks een man. Aha, dacht ze trots. Hij heeft al geleerd hoe hij gezag uit moet oefenen. Hij is werkelijk al de jonge Meester Zheng.

Twee knechten volgden hen op bescheiden afstand met haar bagage. Ze glimlachte voor het eerst, gelukkiger dan ze zich in jaren had gevoeld. Zheng Sen bracht haar naar haar vertrekken en legde uit dat ze tijdelijk waren totdat ze wat beters konden regelen. De kamers waren ruim en schoon, maar eenvoudig ingericht en voorzien van alleen de basisbehoeften. Het was duidelijk dat niemand haar op zo’n korte termijn had verwacht.

‘Vader is er niet,’ zei Zheng Sen licht gegeneerd. ‘Hij zou ergens deze week terug moeten komen. Grootmoeder en Vrouw Yan - vaders tweede echtgenote - willen u over twee uur ontmoeten. Ik kom over een uur wel terug, ik neem aan dat u zich wel even wilt opfrissen. Ik zal ervoor zorgen dat iemand u iets te eten komt brengen.’

‘Dank je.’ Ze keek hem aan. Nog steeds kon ze niet geloven dat ze haar zoon na al die jaren weer terug had. ‘Je bent een man geworden. En nog een knappe man ook!’

Zheng Sen glimlachte, maar keek ineens ernstig.

‘Ik heb u gemist, moeder. Het is goed dat u bent gekomen.’

Matsu slikte, overmand door haar emoties. ‘En ik heb jou gemist. Je zult nooit te weten komen hoeveel.’

‘Eindelijk ontmoeten we elkaar,’ kondigde Vrouw Zheng aan met luide stem terwijl ze haar eerste schoondochter kritisch bestudeerde. Matsu had een ingetogen, schaars geborduurde Chinese tuniek van diep turquoise zijde uitgekozen voor de gelegenheid. Ze wist dat de kleur haar goed stond.

‘Hebt u toch toestemming kunnen krijgen om uw land te verlaten? Ik had begrepen dat er een reisverbod van kracht was.’

Matsu voelde de vele nieuwsgierige ogen van de vrouwen en kinderen op haar gericht. Ze probeerde hen te negeren en keek de oudere vrouw respectvol aan.

‘Ja, Vrouw Zheng. Het was inderdaad moeilijk om weg te komen, maar alles kent zijn prijs. Het is me uiteindelijk gelukt om mee te varen op een handelsschip van de voc.’

Zheng Sen vertaalde voor zijn moeder, zittend op een porseleinen kruk en duidelijk op zijn gemak. Zijn Japans was enigszins gebrekkig, maar goed genoeg om zijn moeder te begrijpen en haar woorden te vertalen. De oude vrouw lachte spottend.

‘Ha! Dan zijn die roodharige barbaren nog ergens goed voor. U zult wel Chinees moeten leren als je hier komt wonen.’

‘Jawel, Vrouw Zheng, dat begrijp ik. Ik zal mijn best doen om uw taal zo snel mogelijk te leren spreken.’ Ze twijfelde. ‘Ik spreek een beetje Chinees, maar het is niet erg goed,’ voegde ze er in het Chinees aan toe.

Langzaam verscheen er een glimlach rond de mondhoeken van Vrouw Zheng. ‘Aha. Uw uitspraak is in ieder geval niet slecht. Dat geeft hoop.’

‘Dank u. Wat ik weet heb ik jaren geleden van mijn zoon, uw kleinzoon geleerd,’ zei ze in het Japans. Zheng Sen vertaalde haar woorden goedlachs.

‘Dat is mooi. Want niemand spreekt hier Japans. Ik heb begrepen dat u een kind heeft moeten achterlaten in Japan. Dat zal niet eenvoudig zijn geweest.’ De ogen van de oude vrouw stonden niet onsympathiek.

Matsu wendde haar blik af en knikte zwijgend, bang dat ze haar gevoelens niet de baas zou zijn.

‘Goed,’ vervolgde Vrouw Zheng. ‘Ik zal u voorstellen aan Vrouw Yan. Ik geloof niet dat u elkaar hebt ontmoet.’ Met glinsterende pretoogjes gebaarde ze naar de hoogzwangere vrouw aan haar zij. Vrouw Yan was misschien enkele jaren jonger dan Matsu. Het was overduidelijk dat ze haar best had gedaan om er zo goed mogelijk uit te zien voor hun eerste ontmoeting. Haar haar was in prachtige lokken gedraaid en omhooggestoken, haar make-up perfect, de sieraden schitterend. Vriendelijk oogde ze niet. Matsu kon haar het niet kwalijk nemen. Haar komst had ongetwijfeld voor veel opschudding gezorgd in het leven van deze vrouw, die lang in de veronderstelling was geweest dat zij de eerste echtgenote was. Jarenlang had zij al die tijd in rang boven haar mans acht concubines gestaan. En nu stond ze ineens tegenover haar, zijn werkelijk eerste echtgenote. En nog een Japanse bovendien.

Ze boog licht in Yans richting, en vroeg zich af hoe ze had gereageerd toen ze hoorde dat zij bij de Zhengs zou komen wonen. Van haar gezicht af te lezen was ze er alles behalve gelukkig over geweest.

Yan boog terug. ‘Welkom, Vrouw Tagawa,’ zei ze stijfjes. ‘Dit zijn mijn twee zonen, Shi-Yin en Du.’ Ze wees naar twee jongens in hun jonge tienerjaren, die haar beiden nors aanstaarden. ‘En misschien…’ Ze klopte op haar opgezwollen buik.

‘Het is goed u te ontmoeten, Vrouw Yan. Ik hoop dat u zich goed voelt en dat de zwangerschap een niet te zware last voor u is.’

Yan reageerde zuurtjes op Zheng Sens vertaling met een neerbuigende knik van het hoofd.

‘Mooi,’ onderbrak Vrouw Zheng het gesprek, haar geduld op. ‘Ik vertrouw erop dat jullie elkaar nader zullen leren kennen, aangezien jullie een echtgenoot delen.’ De hoeken van haar mond trokken omhoog in een cynische glimlach. Vrouw Zheng richtte zich vervolgens op Cui-Ying. ‘En dit is Deng Cui-Ying, uw schoondochter en de moeder van uw twee kleinzoons, Jing en Xi.’

Cui-Ying stapte naar voren en lachte lieflijk naar Matsu. In zijn brieven had Zheng Sen weinig over haar verteld, toch kon Matsu uit zijn brieven opmaken dat hij zijn vrouw niet echt boeiend vond. Ze nam de delicate Cui-Ying met belangstelling in zich op. Cui-Yings haren waren getooid in een geolied, ingewikkeld kapsel, haar rood geverfde mond stond ontevreden. Alles wat ze zag bevestigde haar vermoedens over de vrouw met wie haar zoon was getrouwd.

‘Ik kijk ernaar uit om mijn kleinzoons te ontmoeten, Cui-Ying,’ zei Matsu. Het schoot door haar hoofd dat het voor Cui-Ying ongetwijfeld een voordeel was geweest geen bemoeienissen van een schoonmoeder te hebben gehad in de eerste jaren van haar huwelijk.

‘Voor wat betreft mijn zoon - uw echtgenoot -,’ ging de oude Vrouw Zheng verder, ‘hij reist momenteel. We verwachten hem de komende dagen weer terug. Dat zou u genoeg gelegenheid moeten geven om uzelf er zo aantrekkelijk mogelijk uit te laten zien voor zijn komst.’

‘Ik zal er wel voor zorgen dat u van een geschikte garderobe wordt voorzien,’ stelde Yan voor. ‘Ik begrijp dat u niet zoveel bij u hebt,’ zei ze met honingzoete stem, terwijl ze Matsu’s verschijning met een hooghartige blik van top tot teen afkeurde.

‘Nee, Vrouw Yan, dat klopt,’ zei Matsu even zoet terug. ‘Ik heb inderdaad niet zoveel bagage mee kunnen nemen. Ik dank u voor uw vriendelijkheid.’ Het maakte niet uit, dacht ze. Ze voelde zich alleen maar opgelucht dat Zhi-Long er niet was. Het gaf haar de kans om tijd door te brengen met haar zoon, en hem weer opnieuw te leren kennen. Ook bood het haar de gelegenheid om van hem te leren wie iedereen was. Met een glimlach sloeg ze hem gade. Haar zoon zat ontspannen aan de zijde van zijn grootmoeder, Vrouw Yan aan de andere kant. Hij zag er tevreden uit. Vermoedelijk was hij zich totaal niet bewust van het spanningsveld dat zojuist tussen de vrouwen in zijn leven was ontstaan.

Matsu herkende haar man nauwelijks toen hij terugkeerde uit Nanking, waar hij was geweest om militaire campagnes te bespreken met een lid van de keizerlijke familie. Het was jaren geleden sinds ze hem voor het laatst had gezien. Zijn gezicht was harder geworden, zijn kaaklijn hoekiger. Vlak naast zijn linker oor zat een litteken dat ze niet kende, en hij had nog steeds diezelfde blik in zijn ogen, de blik die in een fractie van een seconde de rondingen van haar nog slanke lichaam met belangstelling in zich opnam. Vroeger deed dat haar hartslag versnellen. Nu kreeg ze er alleen maar rillingen van.

Tot Vrouw Yans grote ongenoegen bezocht Zhi-Long haar die eerste nacht. Matsu had getwijfeld of hij wel naar haar toe zou komen. Hij had immers een mooie vrouw en bovendien talloze concubines, sommigen van hen jong en beeldschoon. Ze was er niet zeker van dat hij haar na al die jaren nog werkelijk begeerde.

Dat hij dat nog wel deed, was duidelijk. Maar Zhi-Long toonde weinig tederheid die eerste nacht. Toen ze eenmaal alleen waren had hij ongeduldig de kleren van haar afgetrokken en zich hongerig op haar gestort, zijn mond tegen haar bleke nek gedrukt. Ze probeerde hem nog wat langer af te houden om hem in de ogen te kijken, op zoek naar enige blijk van affectie, maar ze vond die niet. In plaats daarvan dwong hij haar op haar buik en nam haar gulzig van achteren. Zijn manier van liefde bedrijven, die ooit zoveel passie en genegenheid had gehad, was nu meer een vertoning van macht en lust. Hij kwam klaar met een grommende kreet en liet zich naast haar vallen, waarna hij algauw in slaap viel.

Matsu stond op, verschoonde zichzelf en blies de lantaarns uit in de hoeken van de kamer. In het donker luisterde ze naar de ademhaling van haar vervreemde echtgenoot, die langzaam in een crescendo van gesnurk veranderde. De herinnering die zij al die jaren in haar eenzaamheid had gekoesterd aan hun samenzijn bleek niet meer dan een fantasie. Zhi-Long was veranderd. Hij was niet langer de man die destijds zo vurig naar haar verlangde en haar hartstochtelijk het hof had gemaakt, noch de man met wie ze was getrouwd op haar zeventiende. Het voelde alsof een vreemde met haar de liefde bedreef, alsof hij iemand was met wie ze geen binding had.

Het maakte niet uit. Ze was geen jonge maagd meer. Trouwens, ze had niet voor deze man haar vaderland en andere kind verlaten. Ze was naar China gekomen voor haar zoon.





VIII


De naam van de keizer


De rust op de binnenplaats werd bruut verstoord toen Zheng Sen en de wachters van de Zwarte Garde de poort binnenreden. Kippen stoven luid kakelend alle kanten op om aan de vele paardenhoeven te ontkomen. Vanuit de omringende gebouwen stroomden de stalknechten en dienstmeiden naar buiten en begroetten de mannen luidruchtig, duidelijk opgelucht dat ze weer veilig waren teruggekeerd van het slagveld.

Matsu wilde altijd direct weten van het personeel wanneer haar zoon terugkeerde. Toen ze hoorde dat de garde op de heuvelrug was gesignaleerd had ze zich meteen naar de binnenplaats gehaast. Ze stond naast huishoudster Liu, van wie het gezicht inmiddels was vergruisd door de tand des tijds, haar normale stevige postuur sterk vermagerd. Met haar gebruikelijk schelle stem stond ze pinnig bevelen uit te delen.

Zheng Sen sprong behendig van zijn paard en groette eerst zijn vrouw en kinderen.

Cui-Ying stapte parmant naar voren, de hand van Xi in die van haar. ‘Welkom thuis, echtgenoot,’ zei ze. Jing, inmiddels een norse puber die zoals altijd ongeïnteresseerd voor zich uit keek, groette hem plichtmatig.

‘Welkom thuis, Meester Zheng,’ zei Liu gladjes en boog diep voor de oudste zoon van haar werkgever. Zheng Sen knikte alleen maar. Door de hoeveelheid personeel die zich op de taak stortte om de paarden van hun bagage te ontdoen had hij haar niet eens opgemerkt.

Geduldig stond Matsu op haar zoon te wachten om hem te verwelkomen. Elke keer als hij terugkeerde van een lange reis had ze het gevoel dat ze hem voor het eerst weer als volwassen man zag. Ze kon haar trots en genegenheid voor de jongen dan ook nauwelijks bedwingen toen hij haar eindelijk zag en op haar afstapte. ‘Moeder,’ zei hij met een grote grijns op zijn gezicht.

‘Tei-Seiko,’ fluisterde Matsu. Tijdens dergelijke privémomenten noemde ze hem nog steeds bij de Japanse naam die ze hem bij zijn geboorte had gegeven. Op de grond naast hem stond een peuter opdringerig aan zijn mouw te trekken. Zheng Sen zakte onmiddellijk door zijn knieën totdat hij met het kind op ooghoogte zat. ‘Orchid!’

‘Ik ben zo blij dat je weer terug bent, ge ge, grote broer!’ brabbelde het meisje opgewonden. ‘Je bent weer véél te lang weg geweest. Ik heb je gemist!’

Zheng Sen tilde zijn jongere zusje van de grond en trok haar teder naar zich toe. ‘Ik heb jou ook gemist, kleine zus,’ verzekerde hij haar, terwijl Matsu het tafereel gelukzalig in zich opnam. ‘Maar je weet toch dat ik veel moet reizen nu ik voor grootvader werk. Ik wou dat ik niet hoefde, dan zou ik meer met jou kunnen spelen!’

Orchid straalde en keek haar grote broer aan met een brede grijns die uit enkel twee boventanden bestond. Zheng Sen drukte haar genegen tegen zich aan. Toen het kind hem in zijn armen te bewegelijk werd zette hij haar weer op de grond, waarop ze stevig zijn hand beetpakte, vastbesloten dat ze die voorlopig niet los zou laten.

Matsu had nog geen jaar na haar aankomst in China het leven geschonken aan Orchid. De geboorte was niet vlekkeloos verlopen, aangezien het kind in een stuitligging had gelegen. Hoewel de baby gezond was zou Matsu daarna nooit meer kinderen kunnen krijgen. Maar haar dochtertje bleek een zegen en een bron van plezier voor zowel haar moeder als haar veel oudere broer, die er vaak geen genoeg van kreeg om in zijn kostbare vrije tijd met het kind te spelen.

Zheng Sen liep samen met haar door de binnentuin, een vrolijk huppelende Orchid achter hen aan. Het viel Matsu op dat hij breder was geworden, vooral in de schouders. ‘Je bent weer gegroeid, Zheng Sen,’ zei ze met bewondering in haar stem. ‘Je bent nu echt een man geworden.’

Zhi-Long had erop gestaan dat Zheng-Sen naast zijn werkzaamheden doorging met de trainingen in de vechtsporten, vooral het zwaardspel. Als zijn instructeur had hij Feng aangesteld, die een harde leermeester bleek te zijn en die ervoor zorgde dat de jongen hard oefende, waardoor zijn spierontwikkeling goed had doorgezet.

Ze was alweer drie jaar in China, en in die tijd was ze er redelijk in geslaagd om zich aan te passen aan haar nieuwe leven. De meeste leden van de familie hadden haar in de loop van de tijd geaccepteerd en er waren er genoeg die de moeite hadden gedaan om vriendschappen met haar te sluiten. Er waren zelfs mensen die in het begin sceptisch of wantrouwend tegenover haar hadden gestaan, en die zij nu als vrienden beschouwde.

De verhouding tussen Matsu en Vrouw Yan bleef moeizaam. Matsu had haar uiterste best gedaan om toenadering te krijgen tot haar, maar ze kwam er algauw achter dat Vrouw Yan daarvoor te beperkt was. Ze had kennelijk niet het vermogen om haar te beschouwen als meer dan rivale voor de aandacht van hun gezamenlijke echtgenoot of als bedreiging voor haar status. Uiteindelijk had ze het opgegeven en het gelaten zoals het was. In groter gezelschap waren ze beschaafd en beleefd tegen elkaar, maar ze zochten elkaar niet op en vrienden zouden ze toch nooit worden.

De vele concubines van haar man waren redelijk vriendelijk tegen haar. De meesten behandelden haar met het nodige respect als eerste echtgenote maar hadden de voorkeur om in hun eigen, geborgen wereldje te blijven. Sommigen van hen waren gefascineerd door haar buitenlandse achtergrond, en hadden haar uitgebreid ondervraagd over de gewoonten en tradities van haar geboorteland. Voor hen waren haar vertellingen een welkome afleiding in het anders zo monotone leventje dat zij in het Zheng-huishouden leidden.

Matsu en Cui-Ying lieten elkaar nagenoeg met rust. Matsu besefte wel degelijk dat zij en haar schoondochter sterk verschilden van karakter en weinig gemeen hadden. Zelden zochten ze elkaars gezelschap op en tijdens de gelegenheden waar ze samen aanwezig moesten zijn waren ze niet meer dan beleefd tegen elkaar. Matsu besefte goed dat de oorzaak onder andere lag in het feit dat ze geen rol had gespeeld bij het regelen van haar huwelijk en de voltrekking ervan, waarbij ze bovendien niet eens aanwezig was geweest. Ook had ze de geboorte van haar kleinzoons niet van dichtbij meegemaakt, waardoor haar rol als schoonmoeder niet zo’n goede start had. Soms vond ze het wel prima zo. Om nu nog, in zo’n gevorderd stadium van haar zoons huwelijk het patroon te volgen van de traditionele schoonmoeder, daar zou niemand baat bij hebben. Het maakte het er zelfs gemakkelijker op om afstand te nemen en daardoor de verleiding te weerstaan zich te bemoeien met haar zoons huwelijksleven.

Binnen een jaar had ze het lokale dialect onder de knie gekregen. Ze ontving zelfs een Chinese naam, aan haar gegeven door een zekere Weng, één van de beste zwaardsmeden van de hele provincie. De oude weduwnaar, die werkzaam was voor haar echtgenoot, had zelf geen kinderen. Hij had haar direct in zijn hart gesloten. De Tagawa’s kenden een lange militaire geschiedenis in Japan, waardoor Matsu een bovengemiddelde belangstelling had voor wapens en de kunst van het zwaardsmeden. Ook zij had op jonge leeftijd geleerd hoe ze met een zwaard om moest gaan en kruiste geregeld als oefening de degens met haar zoon.

Matsu greep elke kans om de gespannen sfeer van roddels en intriges onder de vrouwen van het huishouden te ontvluchten en bezocht liever Weng in zijn smederij. De oude smid genoot zichtbaar van haar aanwezigheid. Vaak zat ze dan meer dan een uur met hem te praten en keek toe terwijl hij werkte, gefascineerd door zijn vakmanschap. Zij liet hem altijd volledig in zijn waarde en op zijn beurt behandelde hij haar als een prinses. Hij verwonderde zich vaak hardop in haar bijzijn hoe het lot Heer Zheng van zulke totaal verschillende echtgenoten had voorzien. Met een glimlach dacht ze dan aan de beperkte, nogal leeghoofdige Yan en nam zijn opmerking als een waar compliment.

Op een dag stelde hij plagend voor dat hij haar zou adopteren als zijn eigen dochter, en gaf haar voor de grap de naam Weng Shi. Het was als niet meer dan een geintje bedoeld tussen hen, maar op een gegeven moment werd het ook door de stalknechten en huishoudelijk personeel opgepikt. Voordat ze er erg in had werd ze door iedereen aangesproken als Vrouw Weng.

Haar band met Zheng Sen was verbazend goed. Dat ze zo lang uit elkaar waren geweest en ze zijn cruciale ontwikkeling van kind tot volwassen man vrijwel had gemist maakte weinig uit. Wanneer hij voor een dilemma stond kwam hij vaak naar haar voor advies, en hij waardeerde haar oordeel. Zijn voorliefde voor poëzie en het schrijven van gedichten had hij van haar geërfd, en als de uren van de dagen het toelieten kwamen ze bijeen voor het beurtelings dichten van verzen, soms met aardig resultaat.

De zorg voor haar dochtertje Orchid liet zij voor een deel over aan haar dienstmeid Hua, maar wanneer haar zoon op reis was besteedde ze zelf zoveel mogelijk tijd met haar. Zo nu en dan bezocht ze samen met Vrouw Yan en één of twee andere vrouwen Vrouw Zheng, die de vrouwen voor haar plezier liet ontbieden. Vrouw Zheng was zichtbaar ouder geworden, en had bovendien een chronische, droge hoest die haar zwaar vermoeide. Als het de oude vrouw allemaal te veel werd deed ze haar ogen dicht en werd ze stil, een teken dat de visite was afgelopen.

***

‘Ik hoorde van Feng dat je vader onderweg naar huis is,’ zei zijn moeder op een ochtend terwijl ze met hem mee terugliep na een trainingsessie. ‘Ze verwachten hem vanmiddag terug. Ik heb begrepen dat hij jou dan wil zien.’

‘Dank u, moeder, ik zal naar hem toe gaan.’ Hij knikte waarderend en wachtte totdat ze doorliep naar haar eigen kamers. Hij had vaak behoefte om alleen te zijn; zijn moeder respecteerde dat. Sinds hij naar huis was teruggekeerd na het verbreken van zijn studie had zijn vader hem betere, meer prominente vertrekken toegewezen. Zijn nieuwe vertrekken lagen nu recht tegenover die van zijn moeder, aan de andere kant van een van de binnentuinen. Het verblijf van Cui-Ying en de twee jongens was niet zo ver verwijderd van dat van hem, net ver genoeg om hem de ruimte en privacy te geven die hij nodig had.

Hij legde de trainingswapens zorgvuldig in de daarvoor bestemde beugels aan de muur en vroeg zich af wat zijn vader van hem verlangde. Zijn vader was een harde leermeester gebleken. Vaak kreeg hij het gevoel dat hij hem extra hard aanpakte in een poging om zijn zoon niet anders te behandelen dan de rest. Het deerde hem niet: het was zonder twijfel dat zijn vader het beste met hem voor had en hem zowel fysiek als mentaal wilde wapenen voor wat komen zou.

Net voordat hij zijn met zweet doordrenkte trainingstuniek wilde uittrekken, kwam er een jonge, fris ogende dienstmeid zijn kamer binnenlopen. Hij had haar een keer eerder opgemerkt. Hij volgde het meisje met belangstelling terwijl ze haar werk deed, de lichte welving van haar borsten duidelijk zichtbaar als ze zich over zijn tobbe boog. Oh ja, het was goed om weer thuis te zijn, dacht hij bij zichzelf.

Na het bad had hij ervoor gezorgd dat de deur dicht was en dat niemand hem zou storen. Hij naderde het meisje totdat ze geen kant meer op kon. Ze keek hem aan met een ondeugende glinstering in haar ogen en deed een halfhartige poging om hem te ontvluchten door onder zijn arm door te duiken. Met een kreet van theatrale ontzetting dartelde ze door de kamer terwijl hij haar achtervolgde. Toen hij haar te pakken kreeg liet ze zich giechelend en gewillig naar het bed brengen, waar Zheng Sen haar met een geoefende hand van haar kleding ontdeed, zijn mond gretig zoekend naar haar borst. Hij nam haar gulzig, zijn nood hoog. Het meisje hapte naar adem en liet hem gewillig zijn gang totdat hij met een oerkreet klaarkwam.

Zheng Sen bracht steeds meer tijd door met zijn vader, die hem opeiste voor het bedrijf. Zijn formele, theoretische opleiding die hem tot mandarijn had moeten scholen had hem alles bijgebracht over het werken met registers en de verscheidene officiële documenten, maar nu leerde hij de praktische knepen van het vak. Hij had het gevoel dat hij in dat ene jaar meer had geleerd dan tijdens de vier jaar die hij had doorgebracht op de Academie.

Hij vergezelde zijn vader geregeld tijdens zijn bezoeken aan Formosa, waar hij werd voorgesteld aan de juiste handelscontacten binnen de VOC, met wie handel werd gedreven. Na de noodlottige zeeslag tussen zijn vaders schepen en die van de compagnie hadden de Hollanders nuchter ingezien dat ze niet om zijn vader heen konden. Nederig hadden ze uiteindelijk een deal met hem gesloten, waardoor zij afhankelijk van hem waren voor alle handel met het Chinese vasteland.

Terwijl zijn vader met de officieren van de VOC overlegde, lette Zheng Sen aandachtig op de lichaamstaal en gebaren van de blanke mannen, van wie de ruwe wangen en grote neuzen bijna altijd roodverbrand waren van de zon. Hij had al snel geleerd wat voor handelswaren de Hollanders wilden hebben. De VOC kocht grote hoeveelheden zijde in allerlei kleuren, sandelhout, geurige kruiden en specerijen, maar ook kostbaar porselein en goud. Dit soort goederen werd bijna allemaal geëxporteerd en was bestemd voor de Europese markt. In ruil daarvoor brachten zijn vaders schepen producten die verbouwd waren op Formosa, zoals rijst en suiker, naar het Chinese vasteland. Andere lokale producten zoals hertenvlees, hertenhuiden en hoorns gingen zowel naar China als Japan.

Zijn vaders bemiddeling als exclusief tussenagent voor de VOC bleek zeer winstgevend. Afgezien van het honorarium dat hij van de VOC ontving voor het binnenbrengen van de goederen, slaagde hij er altijd in om scherpe volumeprijzen te regelen met de Chinese handelaren, van wie hij er velen persoonlijk kende. Zijn winstmarges groeiden gestaag. Verder beloonden de kooplieden hem rijkelijk voor het leveren van de lucratieve handelscontracten met de VOC, en ontving hij geregeld steekpenningen om ervoor te zorgen dat hij hun trouw bleef en zich niet zou richten op hun concurrenten.

Tot dusver hadden de Zhengs nog weinig last ondervonden van de naderende oorlog. De Mantsjoes hadden het zuiden nog niet bereikt en daarbij nog geen havens veroverd. Bovendien was Mantsjoerije geen zeevarende natie, dus hun handelsterritorium bleef ongeschonden. Maar dat de oorlog hun kant op zou komen, was onvermijdelijk. Zijn vader zag er dan ook streng op toe dat alle mannelijke leden van de Zhengs zich vanaf tien jaar verder ontwikkelden in de kunst van het vechten. Vooral Zheng Sen en Cai moesten het ontgelden: hij dwong de twee om dagelijks twee uur lang met hun oom en zijn luitenants te trainen en stelde verschillende experts aan zodat de twee jongens de verscheidene vechtsporten meester zouden worden.

Tot Zheng Sens vreugde was hij veruit de beste leerling. Zijn halfbroers Du en Shi-Yin bakten er maar weinig van. Cai deed wel uiterst zijn best, maar zijn neef kon zijn snelheid en kracht niet evenaren. Zheng Sens vaardigheden begonnen steeds meer op te vallen bij zijn vaders officieren, en het duurde niet lang voordat Zhi-Long vond dat hij er klaar voor was zijn kunsten in de praktijk te brengen.

Hij was enorm opgetogen toen hij hoorde dat hij eindelijk mee mocht naar het slagveld. Eindelijk mocht hij dan vechten tegen de Mantsjoes, er was niets dat hij liever wilde doen. Zijn hele leven stond in het teken van het beschermen van het keizerrijk. Dat was zijn doel, zijn roeping, en zo voelde het ook.

De euforie die hij toen had gevoeld werd in eerste instantie vervangen door frustratie. Hij werd voortdurend omringd door een regiment van de Zwarte Garde die de opdracht had gekregen hem nauwlettend in de gaten te houden en hem zo nodig te beschermen. Het kwetste zijn trots, ervan overtuigd dat hij voor zichzelf kon zorgen.

In de loop van de tijd kreeg hij genoeg kansen om zijn bekwaamheid op het slagveld te bewijzen. Na het zoveelste gevecht waarin hij de vijand met zijn vurigheid had weten te verslaan, hadden twee van zijn vaders officieren hem veelvuldig geprezen voor zijn moed. Zijn vader had hem toen trots en geëmotioneerd bevorderd in rang en zijn verantwoordelijkheden verruimd.

Maar het leger van de Qing bleek niet te stoppen: de vijand was erin geslaagd de hoofdstad Peking te bereiken. Daar hadden de door de oorlog vermoeide, slecht betaalde troepen van de keizer een laatste poging gedaan om de vloed van vijandelijke soldaten te keren. Tevergeefs. Velen van hen keerden het leger de rug toe en waren gevlucht, sommigen van hen liepen direct over naar de Mantsjoes in een poging zichzelf te redden.

De navolgende berichten werden er niet beter op. De steden in het noorden bleken stuk voor stuk verloren gegaan, in beslag genomen door de vijand. Uiteindelijk vernam hij dat de keizer dood was. Na een regeerperiode van zeventien jaar had keizer Zhu You-Jian zichzelf opgehangen in zijn eigen tuin. Diep geschokt had Zheng Sen naar de boodschapper geluisterd. De Ming-dynastie, de machtige dynastie die bijna driehonderd jaar over China had geheerst, leek nu werkelijk aan zijn einde te zijn gekomen.

Maar ten zuiden van de Jangtse rivier leefde de dynastie nog steeds voort. Vooral de provincies Fukien en Guangdong stonden bekend als Ming-bolwerken, en hier deden de loyalisten er alles aan om de dynastie staande te houden. In het gebied hielden meerdere prinsen zich schuil, waarvan één werd gekozen om als boegbeeld te dienen. Het keizerlijk hof werd verplaatst naar Nanking. Met behulp van zijn vaders leger kreeg de prins de nodige steun om uiteindelijk te worden gekroond als Keizer Lung-Wu.

Uit de voortzetting van het Ming-hof in Nanking putte de zuidelijke bevolking nieuwe kracht. Zijn vader declameerde publiekelijk zijn oneindige trouw, en ook Zheng Sen was hoopvol: hij weigerde te geloven dat de Ming ten dode was opgeschreven. Dankbaar voor hun broodnodige steun liet de keizer Zheng Sen en zijn vader ontbieden naar Nanking.

Uitgedost in hun officiële tunieken werden vader en zoon aan het hof van het keizerlijke paleis gepresenteerd. De keizer zat op zijn Drakentroon, gekleed en omringd door alle pracht en praal alsof hij nog steeds vanuit de Verboden Stad in Peking regeerde. De hal van het paleis was gevuld met dienaren en officieren van verschillende rangen en de vele familieleden van de keizer.

Zheng Sen en zijn vader werden door de Keizerlijke Garde voorgeleid. De keizer knikte goedkeurend bij het zien hoe hij en zijn vader door de knieën zakten en hun respect toonden door diep te buigen, hun voorhoofd tegen het kostbare tapijt gedrukt.

‘Kom naar voren,’ beval de nieuwe keizer met een gebiedend gebaar van zijn hand. Samen met zijn vader kwam hij bescheiden overeind, hun ogen bescheiden op de grond gericht. Ze stapten een paar treden naar voren om opnieuw door de knieën te zakken, deze keer nog maar enkele meters van de keizer verwijderd.

‘Zheng Zhi-Long,’ riep keizer Lung-Wu luid ten behoeve van de toeschouwers. Zonder op te kijken beantwoordde zijn vader met een brommend geluid, zijn wenkbrauwen gefronst in ernst.

‘U hebt er goed aan gedaan de Zoon des Hemels te steunen,’ begon Lung-Wu. ‘Diegenen die hun trouw en toewijding aan de dynastie van mijn voorvaderen tonen worden daar altijd voor beloond.’ Roerloos luisterde Zheng Sen naar de woorden van de keizer, zich sterk bewust van de vele omstanders in de hal. Allemaal waren ze uitgedost in de glorie die hun status aan het hof hun verleende. Met ingehouden adem stonden ze te luisteren naar wat de keizer te zeggen had. Hij wist heel goed dat de man op de Drakentroon er zonder zijn vaders hulp niet had gezeten. Zonder hem zou hij één van de vele prinsen zijn geweest, één die net zo machteloos tegenover het oprukkende Mantsjoe-leger stond als alle anderen. De keizer was zijn vader wat verschuldigd, en dat gaf hem alleen nog meer macht.

‘Zheng Zhi-Long, u wordt bevorderd boven uw huidige rang van Militair Bevelhebber van de provincie Fukien en ontvangt daarbij het Hemelse Mandaat om oorlog te voeren tegen de vijanden van de Ming.’

Terwijl de griffiers in de zijkamer zich druk over hun schrijftafels bogen om de historische woorden van de keizer te noteren, vulde de hal van het paleis zich met een kakafonie van verraste o’s en a’s.

Om zijn waardering te laten blijken voerde zijn vader opnieuw de formele ke-tou uit door zijn voorhoofd ten minste tien seconden tegen de grond gedrukt te houden. Zheng Sen volgde nederig zijn voorbeeld. Maar de keizer was nog niet klaar.

‘De Zoon des Hemels heeft geen dochter die hij u of uw zoon kan schenken als echtgenote. Als het lot dit had gewild, dan zouden uw familie en die van de Zoon des Hemels voor altijd verbonden zijn met elkaar. Helaas kunnen Wij u niet op deze manier belonen. Echter,’ zei de keizer langzaam voor maximaal effect, ‘echter wil de Zoon des Hemels toch zijn waardering laten blijken. Wij zullen uw oudste zoon Zheng Sen in naam adopteren, als symbool van dankbaarheid voor de toewijding en trouw die u aan Ons en onze doorluchtige voorvaderen heeft getoond.’

Er volgde opnieuw een golf van verraste kreten en opgewonden gefluister door de hal. Volledig van zijn à propos vergat Zheng Sen even het protocol en keek naar de keizer met open mond. De ogen van de keizer glinsterden van plezier. Het was duidelijk dat hij van het ritueel genoot, net als van de nieuwe macht die hem was gegeven.

Zheng Sen herstelde zich en richtte zijn ogen opnieuw naar de patronen van het tapijt, zijn lippen samengeperst om zijn emoties te bedwingen.

‘Laat het noteren,’ vervolgde de keizer, ‘dat u van nu af aan het Hemelse Mandaat heeft gekregen om de keizerlijke achternaam Zhu te mogen gebruiken. En aangezien u al heel wat heeft bereikt voor uw jeugdige leeftijd, achten Wij de naam Cheng-Gong, ‘Prestatie’ als zeer geschikt. Van nu af aan zult u bekend komen te staan als Zheng Cheng-Gong, Heer met de Keizerlijke Achternaam.’

Beduusd mompelde Zheng Sen zijn dankbaarheid, totaal verrast door de onverwachte wending.

‘En bovendien benoemt de Zoon des Hemels u als Bevelhebber van de Keizerlijke Garde, met daarbij Hertog als titel.’

Naast hem stamelde zijn vader zijn waardering richting de keizer en voerde de gewenste ke-tou herhaaldelijk uit, diep onder de indruk van de enorme eer die zijn zoon was toebedeeld. Zheng Sen volgde zijn voorbeeld.

‘Een geschenk is hierbij op zijn plaats,’ verkondigde de keizer. Op zijn wenk trad een van zijn dienaren naar voren en bood Zheng Sen een broos ogende papierrol aan. ‘Dit zijn gedichten, ooit geschreven door Onze illustere voorvader, de eerste keizer van de Ming. Voor u. Als aandenken aan deze dag.’

Hij nam de kostbare papierrol aan met ontzag, en drukte die voorzichtig tegen zich aan. Samen met zijn vader verliet hij het paleis als Zheng Cheng-Gong, Heer met de Keizerlijke Achternaam. Het was een titel die hem macht en status zou geven, en een die hij voor de rest van zijn leven zou dragen.





IX


Een kwestie van trouw


De berichten die het zuiden bereikten werden alsmaar verontrustender. Steeds meer steden vielen in handen van de Mantsjoes. Veel van de buitenlandse handelshuizen in de havensteden waren al begonnen met het afbouwen van hun activiteiten in China en hielden zich gedeisd, in de hoop dat ze de oorlogsstorm zouden overleven.

Zheng Sen en zijn vader merkten dat ook de onafhankelijke buitenlandse kooplieden geen risico’s durfden te nemen. Zij verlieten massaal het gebied voor veiliger havens, waardoor het aantal Portugezen in Macao drastisch verminderde. De Portugese handelaren stuurden hun families liever naar huis dan hen bloot te stellen aan de gevolgen van de oorlog. Ook de Spanjaarden bleven grotendeels weg en kozen ervoor de situatie op veilige afstand af te wachten in de Filipijnen. Het had allemaal gevolgen voor de handel in het gebied, diet aanzienlijk verminderde.

Zelf hadden ze er nog weinig last van. De vraag naar Chinese goederen in Europa bleef alsmaar toenemen, waardoor de overeenkomst die zijn vader met de voc-raad van Formosa was aangegaan nog lucratiever was dan ze hadden gehoopt. Nu de Chinese handel met de Portugezen en de Spanjaarden op een laag pitje was komen te staan, richtten de Chinese kooplieden zich steeds meer op de VOC om hun goederen te verkopen, met zijn vader als bemiddelaar. Op haar beurt profiteerde de VOC van zijn vaders uitstekende contacten en betaalde hem goed voor de omvangrijke handel die hij naar het eiland bracht.

Intussen had de steun die zijn familie aan keizer Lung-Wu gaf zijn voordelen. De keizer had zijn vader rijkelijk beloond voor zijn diensten, en had hem ook nog eens lid gemaakt van zijn raad van adviseurs. De keizer rekende op hem en was zeer afhankelijk van zijn militaire steun om de vijand te kunnen weren, waardoor de macht en invloed van zijn familie alleen maar toenam.

Met de groei van het Zheng-handelsimperium kreeg Zheng Sen als oudste zoon steeds meer verantwoordelijkheden door zijn vader toegeschoven. Du en Shi-Yin waren nauwelijks geïnteresseerd en hielden zich afzijdig: zij verdeden het meeste van hun tijd aan gokken en spelletjes. Hun vader had het ook vrijwel opgegeven om de twee bij zijn handel te betrekken. Maar Zheng Sen vond het een eer en hij stortte zich met verve op zijn taak. Het ging hem zo goed af, dat zijn vader hoe langer hoe meer aan hem overliet, ook bij het leiden van de militaire campagnes. Hij groeide in zijn rol als leidend officier, voor hem voelde het als zijn roeping. Nog steeds herinnerde hij zich de woorden van die waarzegger, in de haven van Hirado: Jij zult groot leider zijn. Toch viel het hem op dat zijn vader zich steeds minder betrokken toonde bij het bespreken van militaire zaken.

Op een dag confronteerde hij hem ermee. ‘Vader, de keizer heeft ons laten weten dat hij van plan is de vijand aan te vallen op het land. Hij verwacht dat wij onze troepen zullen sturen om hem de nodige steun te bieden.’

Zijn vader keek hem bedenkelijk aan. ‘Een landaanval?’ Hij zoog de lucht tussen de spleten van zijn tanden om zijn twijfel te uiten. ‘Een landaanval zou onder de huidige omstandigheden verre van verstandig zijn.’ Hij richtte zijn aandacht opnieuw op een van zijn klerken, die met geoefende vingers behendig de grote abacus bewerkte. ‘We moeten realistisch zijn. Een zee-aanval zou op dit moment veel wijzer zijn. Mijn vloot staat ter beschikking van de keizer voor een nautische aanval. Om nu troepen over land naar het noorden te sturen en zo het leger van de vijand aan te vallen, dat heeft weinig kans van slagen.’

Zheng Sen was verrast door zijn vaders weigering aan de wens van de keizer tegemoet te komen. Het was weliswaar geen bevel geweest: de keizer had zonder enige twijfel aangenomen dat hij klaar zou staan om hem te steunen en zijn troepen zou sturen om onder het keizerlijke vaandel te vechten. Tot nu toe had hij dat altijd gedaan.

‘Maar vader,’ sputterde hij. ‘De vijand moet tegengehouden worden, we moeten…’

Zijn vader vloog ziedend op hem af, zijn ogen koud. ‘Hoe durf je aan mijn woord te twijfelen! Vertel mij niet wat ik moet doen! Ik tolereer dit soort ondeugdelijk gedrag niet van mijn eigen zoon!’

Zheng Sens wangen brandden van verontwaardiging. Steeds vaker had hij gemerkt hoe zijn vader voornamelijk bezig was met het veiligstellen van zijn eigen belangen. De laatste tijd ging het voor hem alleen nog maar over het Zheng-handelsimperium en het familiekapitaal, waarvan Zheng Sen vermoedde dat het niet altijd even integer was verdiend. Dat hij zich de laatste tijd minder bemoeide met militaire zaken had hem al langer verwonderd. Maar zijn vaders uitbarsting verontrustte hem. Hij zakte met een knie op de grond om zijn piëteit te tonen, zijn ogen afgewend in nederigheid.

‘Vader!’ zei hij luid. ‘Ik bied mijn oprechte excuses aan als ik u hoe dan ook heb beledigd. Toch zou ik u met alle respect willen herinneren aan ons bondgenootschap met de keizer en dat het uw plicht is…’

‘Mijn plicht? Houd op!’ schreeuwde zijn vader. ‘Ga staan!’ Zheng Sen kwam weifelend overeind en keek zijn vader ontsteld aan. De klerk, geschrokken door de felle woordenwisseling tussen zijn werkgever en diens zoon, begreep dat zijn aanwezigheid niet gewenst was en maakte dat hij wegkwam.

‘Waag het niet mij te vertellen wat mijn plicht is,’ zei Zhi-Long, en dempte vervolgens zijn stem. ‘Denk na!’ fluisterde hij fel. ‘Kijk toch om je heen! Keizer Lung-Wu is niet meer dan een zwakke stroman. De Ming is stervende. Dat was het eigenlijk al, lang voordat je geboren was. Het is afgelopen, zoon. Jij hebt zelf de annalen van onze geschiedenis bestudeerd. Denk toch na! Dynastieën komen wel vaker aan hun eind. Heb je de tekenen dan echt niet gezien?’ Hij viel stil en keek schuchter om zich heen. ‘Ik ben in contact geweest met hun generaals.’

‘Hun generaals…?’

‘Ze zijn bereid mij te benoemen tot onderkoning van Fukien en Guangdong als ik met hen meewerk.’ Hij wachtte tot zijn woorden tot hem doordrongen.

Maar Zheng Sen kon hem alleen maar met open mond aanstaren. Zijn vader had gesproken met de vijand, met hen onderhandeld. Hij geloofde zijn oren niet. Nog nooit had hij hem zoiets horen zeggen. De woorden klopten niet, niets klopte er op dat moment. Zijn eigen vader! Wat was er gebeurd met de man met de hoge moraal, die zijn trouw aan de keizer had gezworen, hem zou beschermen tot aan zijn dood? Ineens, op dat alomvattende moment, kwam het besef. Het besef dat hij zijn vader eigenlijk helemaal niet kende. Al die mooie woorden, de schijn. Was hij dan zo misleid door zijn woorden over bondgenootschap en trouw aan de keizer? Hij schudde zijn hoofd in ongeloof. ‘Nee.’ Het woord kwam eruit als een zucht van wanhoop. ‘Dit kunt u niet menen.’

‘Zie je het dan écht niet?’ zei zijn vader nuchter. ‘We hebben het geprobeerd. Hemel en aarde weten dat we het hebben geprobeerd. Deze keer gaat het ons niet lukken. De dynastie is al jarenlang van binnen aan het wegrotten. Dan valt een vijand van buitenaf niet langer tegen te houden.’ Zijn toon werd milder bij het zien van de verbeten uitdrukking op het gezicht van zijn zoon. ‘Zheng Sen, luister. Je kunt het lot niet tegenhouden. Het is alleen maar een kwestie van tijd. We moeten aan de toekomst denken, aan onszelf. Voordat we alles kwijtraken. We moeten praktisch zijn.’

Zheng Sen stond als verstijfd, zo geschokt was hij door wat hij zojuist had gehoord. Zijn hele leven lang was het er bij hem ingeprent piëteit te tonen. Piëteit aan zijn vader, maar vooral aan de keizer. Zo lang hij zich kon herinneren had hij geleerd wat zijn eerste plicht was: het verdedigen van de dynastie, ten koste van alles. Om de vijand die haar bedreigt te haten en te bestrijden tot de dood. En nu vaagde zijn vader alle waarden waarmee hij was opgegroeid in een keer weg. Hij voelde zich wankel worden, zo onzeker als een kind.

‘Vader!’ Het kwam er uit als een kreet van pijn. ‘Ik weiger te geloven dat u er zelfs aan zou denken… Alles waar we in geloven…’ Hij keek zijn vader in de ogen en zag wat hij er niet wilde zien. Ze waren koud, bitter. En zonder hoop.

‘Wat wij geloven is nu niet langer van belang. Het is een kwestie van overleven.’

Zheng Sen voelde de kracht uit zijn benen wegvloeien. Hij deed een stap om zich te herstellen. Zijn mond ging open om wat te zeggen, maar de woorden waren verstomd. Het was nog veel erger dan hij ooit had kunnen vermoeden. Niet alleen weigerde zijn vader de keizer bij te staan in zijn nood, hij overwoog hem zelfs te verraden, en dat allemaal om zijn eigen huid te redden.

Trillend keek hij zijn vader aan en zag ineens de man die hem ooit bij zijn moeder had weggehaald. Hij herinnerde zich ineens de duistere geruchten die hij over hem had gehoord, de tegenstrijdigheden, de vraagtekens die hij had gezet bij zijn vaders groeiende hebzucht. De pesterijen uit zijn jeugd, het gezicht van de dikke Yoshi die zijn vader een piraat had genoemd. Vader? Nee, ik zie geen vader, jouw eigen aura te sterk. De woorden die de waarzegger zoveel jaren geleden had gezegd echoden onheilspellend door zijn hoofd. Zijn vader had zojuist zijn hele vertrouwde wereld, alles waarin hij geloofde, doen wankelen. Maar nu voelde hij ineens wat anders: verachting. Verachting voor alles waar zijn vader voor stond, voor wat hij werkelijk bleek te zijn. Niet een seconde langer wilde hij daar blijven staan. Hij draaide zich om en rende als een blinde, niet wetend waar hij heen moest. Hij bleef door rennen, geschokt en verward totdat hij strompelend bij het strand op zijn knieën viel. Overmand door zijn emoties huilde hij, zich niet bewust van de nieuwsgierige vissers die vanaf hun boten op het ondiepe hun netten binnenhaalden.

Toen hij eindelijk laat in de middag naar huis terugkeerde zocht hij verwoed naar Cui-Ying, maar zij was er niet: Liu vertelde hem dat zij op familiebezoek was die dag. De frustratie en het verdriet dat hij voelde verwarde hij met lust. Hongerig struinde hij het complex af, zoekend naar een vrouwelijk lichaam om zijn bijna pijnlijke nood te kunnen afreageren. Hij vond een dienstmeisje, sleurde haar mee naar zijn vertrekken en trok ongeduldig aan haar kleren. Het meisje stribbelde hevig tegen en smeekte hem haar los te laten, maar hij hoorde haar niet eens. Hij nam haar gulzig met een ongekende furie totdat zowel zijn hersenen als zijn zaad uit hem leken te exploderen. Toen hij besefte wat hij had gedaan was hij vervuld van afschuw. De afschuw die hij voelde was niet zozeer voor de gewelddadige vrijpartij die hij zojuist had gehad, maar voor zijn vader. Hij duwde het dodelijk geschrokken, huilende meisje ruw van zich af, pakte zijn zwaard en vertrok met zijn paard de heuvels in.

***

Matsu wist dat er iets was voorgevallen tussen haar zoon en haar echtgenoot. Vanuit haar eigen vertrekken dacht ze hun stemmen te horen, en toen ze door het raam keek had ze een glimp van haar zoon opgevangen. Met grote schreden was hij de binnenplaats overgestoken en met een aangeslagen gezicht vertrokken. Die middag was zij meerdere malen naar buiten gelopen om te zien of hij al was teruggekeerd, maar niemand kon haar vertellen waar hij was.

Toen hij vroeg in de avond ineens tegenover haar stond schrok ze hevig. Zijn kleding was gescheurd en smerig, zijn uitdrukking hard en bitter. Het leek wel alsof de jongen in het tijdsbestek van één dag jaren ouder was geworden.

‘Tei-Seiko!’ Ze stapte op hem af, waarop hij haar omhelsde zonder iets te zeggen. Hij drukte haar zo stevig tegen zich aan dat het haar de adem benam. Geschrokken probeerde ze hem van zich af te duwen om hem in de ogen te kijken, maar hij hield haar in zijn greep. Ze voelde hoe zijn lichaam schokte.

‘Tei-Seiko! Wat is er toch? Zegt het me, wat is er gebeurd?’

‘Mijn vader… blijkt niet de man te zijn die ik dacht dat hij was,’ stamelde hij in zijn moeders haar. Matsu wist zichzelf te bevrijden uit zijn armen en keek hem vragend aan.

‘Hij is aan het onderhandelen met de vijand,’ mompelde hij. ‘Hij heeft het me verteld.’

‘Wat…’ Ze keek hem niet begrijpend aan.

‘Moeder, mijn vader, uw echtgenoot,’ hij lachte humorloos, ‘wil zijn land verraden.’

‘Dat kan niet. Je vergist je.’ Ze kneep hard in zijn arm om haar ontkenning kracht bij te zetten.

‘Nee, moeder. Hij zegt dat het geen zin heeft om verder te vechten.’ Zijn toon en uitdrukking waren bitter. ‘Hij weigert zijn troepen te sturen om het leger van de keizer te steunen. Hij is van plan om over te lopen, moeder! Hij zal ons verraden, net zoals hij de keizer aan het verraden is.’

Ze schudde haar hoofd. Dit wilde ze niet geloven. ‘Tei-Seiko, jouw vader…’

‘Is een lafaard en een landverrader!’ Matsu liet hem los en liet haar armen langs haar lichaam zakken als een lappenpop. Ze schudde opnieuw haar hoofd in ongeloof. Sinds ze in China was aangekomen had ze haar positie richting haar man vrij duidelijk gemaakt. Ze zou hem in haar bed toelaten als hij dat wilde, maar ze moedigde zijn nachtelijke bezoeken niet aan. Ze hoopte dat hij in plaats daarvan naar Yan of zijn concubines zou gaan. De aantrekkingskracht en de genegenheid die zij voor hem had gevoeld in haar jonge jaren waren volledig verdampt. Er restte hun alleen nog maar de bond van het ouderschap.

Maar nu bekroop haar een onbehaaglijk gevoel, een verdrongen gedachte misschien, iets dat ze niet eerder had willen zien. Ze had heus wel geweten dat haar man een egoïst was, en aan zijn ethiek bij het zaken doen was ze de afgelopen jaren steeds meer gaan twijfelen. Hoe had hij zijn fortuin werkelijk vergaard? Ze vermoedde dat zijn groeiende hebzucht zijn scrupules in de loop van tijd had verdrongen. Dat hij was veranderd sinds ze met hem was getrouwd, dat wist ze al. Maar dit?

‘Tei-Seiko, hij is wel je vader,’ zei ze met lage stem.

Zheng Sen nam schokkend adem, hij leek zijn krachten te verzamelen in een poging om weer tot zichzelf te komen. ‘Nee. Die waarzegger had gelijk. Ik heb geen vader, niet werkelijk.’

Ze trok bleek weg bij de herinnering aan de buitenlander, het kale hoofd, de getatoeëerde wenkbrauwen, de woorden die hij toen in de haven van Hirado had uitgesproken. Ze opende haar mond om iets te zeggen, maar hij legde zijn vingers teder op haar trillende lippen.

‘Nee,’ zei hij ferm, en duwde haar voorzichtig van zich af. ‘Vaarwel, moeder. Ik zal wel doorgaan met vechten tegen onze vijand, ook al doet mijn vader dat niet.’

‘Tei-Seiko! Je kunt niet weggaan, je…’

‘Ik kan hier onmogelijk blijven, moeder. Mijn vader heeft zich aangesloten bij de vijand. Het is het ergste…’

‘Nee! Tei-Seiko, ga niet bij me weg, ik…’ Maar haar zoon deinsde ineens achteruit en hield haar af met geheven handen, alsof hij bang was dat zij erin zou slagen hem over te halen te blijven. Toen draaide hij zich om en verdween de duisternis in. Ze bleef alleen en verslagen achter, haar armen triest langs haar zij.

***

Diezelfde nacht ontvluchtte Zheng Sen het huis van zijn familie om bij zijn mannen te zijn. Aan niemand vertelde hij wat er tussen hem en zijn vader was gebeurd, de schaamte die hij voor hem voelde weerhield hem daarvan. Hij negeerde de vragende blikken van zijn officieren en vermeed zelfs Cai, die hem beter kende dan wie dan ook.

‘Is alles in orde?’ vroeg Cai hem voorzichtig toen ze die avond alleen waren, buiten gehoor van de anderen. Zheng Sen vloekte binnensmonds, keek zijn neef hard aan en draaide hem de rug toe. Cai bleef weifelend achter hem staan, hij voelde zijn vraag branden op zijn rug. Hij wilde niet dat Cai hem zo zag, zo verward en aangedaan als hij was. Woest draaide hij zich om en wist zich nog net in te houden om zijn neef niet te slaan. ‘Ga weg!’ schreeuwde hij. ‘Laat me met rust.’ Cai deinsde verbijsterd naar achteren, en droop af, gekwetst, om hem alleen te laten in zijn kwelling.

De volgende dag verzamelde hij zijn mannen en vertrok in de richting van Zhangzhou om daar voorraden te regelen en nieuwe rekruten te werven. Het was het enige wat hem zijn vaders komende verraad zou doen vergeten, en hij ging verwoed aan de slag. Zo gedreven was hij dat hij menig nieuw rekruut aantrok, aangestoken door zijn passie.

In Zhangzhou kreeg hij het bericht dat de keizer toch was doorgegaan met de voorgenomen landaanval. Blijkbaar hadden zijn generaals, net als zijn vader, hem er nog tegen geadviseerd, maar de keizer had voet bij stuk gehouden.

Zijn gezicht vertrok toen hij het hoorde. Zijn vader had de keizer moeten bijstaan. Hoe zou keizer Lung-Wu hebben gereageerd toen hij wist dat zijn vader niet van plan was zijn leger te sturen? Zijn vaders weigering moest zwaar gezichtsverlies voor hem hebben betekend. Hadden de woede en consternatie die Lung-Wu had gevoeld bijgedragen aan zijn koppigheid om zijn plan toch door te zetten? Net zoals zijn vader en de generaals had ook hij geweten dat een verrassingsaanval van zee veel meer kans had tot slagen.

Onder het persoonlijk bevel van Lung-Wu was het keizerlijk leger vertrokken richting het noorden, op zoek naar de steeds naderende vijand. Het bericht verontrustte hem. Hij was ervan overtuigd dat de keizer de situatie ernstig had onderschat, zeker zonder de troepen van zijn vader. De tijd zou het leren.

***

‘Heer Zheng! Heer Zheng!’ Het geroep op de binnenplaats had iets indringends. Zhi-Long stapte naar buiten bij het horen van de commotie. De bode die hij voor de deur aantrof was volledig buiten adem, zijn ogen waren zo groot als schotels. Hij trok zich weinig aan van de ruwe behandeling van de bewakers, die hem ervan weerhielden zijn privéverblijf onaangekondigd binnen te vallen.

‘Laat hem los,’ beval hij toen hij de man herkende.

‘Heer Zheng! De keizer is dood!’ riep de bode, nog steeds buiten adem. ‘Het leger is verslagen! De keizer… Keizer Lung-Wu is onthoofd! Aija!’ De man begon hevig te snikken, de inhoud van de boodschap die hij had overgebracht was nu werkelijk tot hem doorgedrongen. Zhi-Long streelde bedachtzaam zijn sik. Dus het superieure Mantsjoe-leger had met gemak het keizerlijk leger ingesloten, zoals hij zelf had voorspeld. Lung-Wu was zelfs zo roekeloos geweest om persoonlijk de leiding te nemen. En nu was hij dus geëxecuteerd. De man had nog geen twee jaar geregeerd.

Vreemd hoe het nieuws hem zo weinig deed, alsof hij verdoofd was. Hij wist immers van tevoren dat het zo zou verlopen, en vroeg zich verwonderd af of dit ook was gebeurd als hij op het verzoek van de keizer was ingegaan. Maar daar was het nu te laat voor. In gedachten verzonken liep hij terug naar zijn privévertrek, maar de deur was voor hem versperd.

Matsu stond als een standbeeld, haar gitzwarte ogen groot en vol ongeloof. Hoe lang had zij daar wel niet gestaan? Ze benaderde hem behoedzaam, haar blik op hem gefixeerd. Aan haar lijkbleke gezicht te zien had ze de boodschap van de bode gehoord. Hij keek haar gelaten aan. Zij was zijn eerste grote liefde. Zij was loyaal aan hem geweest en had hem altijd onvoorwaardelijk gesteund. Haar vaderland had ze verlaten om bij hem en haar oudste zoon te zijn. Zo laag en gewetenloos als hij was, zo nobel van aard was zij. Zij zou scherp zijn in haar oordeel en hem verachten voor zijn komende verraad, dat wist hij. Hij had haar de afgelopen dagen ontweken, aan haar had hij nog niet eens durven vertellen over zijn plannen. Maar van haar gezicht af te lezen wist ze het al. Zheng Sen had het haar ongetwijfeld al verteld. Hij keek weg, hij kon haar niet in de ogen kijken.

‘U had de keizer moeten helpen.’ Haar stem was niet meer dan een hese fluister. Zhi-Long keek haar scherp aan, maar wendde zijn gezicht direct weer af zonder te antwoorden.

‘Is het waar?’ Ze nam nog een stap in zijn richting. ‘Is het waar dat u overweegt naar hen over te lopen? Dat u onderhandelt met de generaals van de Qing? De vijand?’ Ze kwam steeds dichterbij. Hij voelde zich gevangen in haar blik.

‘Zeg het me, Zhi-Long. Is het waar wat Zheng Sen zegt?’

Hij kon geen kant meer op. Deze vrouw, de enige vrouw voor wie hij een greintje ontzag had en van wie hij echt had gehouden had zijn ware aard ontdekt. Hij schaamde zich, en voelde zich kwetsbaar en naakt. Het was een gevoel dat hij lang niet had gekend, dat hem wanhopig maakte. Nog voordat hij wist wat hij deed haalde hij naar haar uit met zijn vuist. Matsu viel met een smak tegen de grond. Met haar hand tegen de brandende, beurse zijde van haar gezicht gedrukt ging haar blik omhoog. Ze keek hem aan, haar ogen vol verachting.

Zhi-Long staarde terug. Het was meer dan duidelijk hoe ze nu over hem dacht. Hij voelde zich net als een klein kind, betrapt bij het doen van iets wat het niet mocht.

‘Kijk me niet aan op die manier,’ zei hij op vervaarlijke toon. Matsu verroerde zich niet, haar ogen nog steeds op hem gefixeerd, als een prooi gevangen in de blik van een roofdier.

‘Ga weg!’ schreeuwde hij haar toe. Hij was de schaamteloosheid voorbij. Matsu knipperde met haar ogen, de trance verbroken. Ze bleef liggen waar ze was, onzeker.

‘Ga weg, zei ik!’ Hij naderde haar dreigend. Snel kwam ze overeind en deinsde naar achteren, half struikelend in haar haast om de kamer te ontvluchten.

Vanaf dat moment veranderde hun relatie volledig. Hij ontweek haar, deed alles om haar te vermijden, om maar niet die verwijtende blik in haar ogen te zien. Hij wilde niet telkens herinnerd worden aan de overduidelijke walging die zij voor hem voelde nu zij wist waar hij voor stond. Na alles wat hij in zijn leven had bereikt. Hij was nog steeds dezelfde lage, walgelijke piraat gebleven die hij altijd al was geweest. Maar hij kon nou eenmaal niet ongedaan maken wat hij in gang had gezet.

Diep in zijn hart had hij allang geweten dat het een kwestie van tijd zou zijn voordat de troepen van de Qing ook het land ten zuiden van de Jangtse zouden veroveren. En dan zou het niet veel langer meer duren voordat ze ook Anhai hadden bereikt. Als opperbevelhebber van het zuidelijk Chinese leger was hij één van de belangrijkste mannen in de strijd tegen de Mantsjoes. Als het zuiden verloren zou gaane - een mogelijkheid die met de dag groter werd - dan zou er een hoge prijs op zijn hoofd komen te staan. En dan zou hij ten dode zijn opgeschreven. Het was geen aangename gedachte. Hij moest wel pragmatisch zijn, al was het maar om te overleven. Het moment was gekomen om zijn eigen belangen veilig te stellen. Hij vertrouwde niemand meer. Zelfs zijn eigen zoon had hij lang niets verteld over de gedachten die hem bezighielden, over het verraad dat hij uiteindelijk zou plegen.

Voor hem was het keerpunt gekomen toen het Qing-leger Nanking had bereikt. Toen wist hij dat hij niet langer kon wachten, dat hem iets te doen stond. Vele anderen waren hem al voor geweest, en tot nu toe leek het erop dat de Mantsjoes zich aan hun woord hielden. Diegenen die zich aan hun kant schaarden werden daar vaak voor beloond.

Via een uitgebreid netwerk van spionnen en ander gespuis was hij begonnen met het sturen van geheime boodschappen aan de generaals van de Qing. Toen het tot hen door was gedrongen over wie het ging waren de onderhandelingen snel op gang gekomen.

Zhi-Long was zich er sterk van bewust dat zijn familie de Mantsjoes een doorn in het oog moest zijn. Hij, zijn oudste zoon en zijn broers waren stuk voor stuk vijanden van formaat en waren allemaal op één of andere manier actief in het militaire verzet. Hij wist dat als hij zou overlopen, hij voor hen zeer waardevol zou kunnen zijn.

De onderhandelingen hadden zijn vruchten afgeworpen. De generaals hadden hem de hoge functie van onderkoning van Fukien en Guangdong aangeboden als hij meewerkte en zijn trouw aan de Ming afzwoor.

Zhi-Longs beslissing om overstag te gaan was al genomen toen de keizer hem had gevraagd zijn troepen te sturen. Het waarborgen van zijn eigen veiligheid en de voorgehouden beloning lonkten sterker dan zijn trouw aan de keizer ooit was geweest.

Dat zijn zoon, zo jong en idealistisch als hij was, zijn beslissing niet zou begrijpen, dat had hij wel voorzien. Het was een bittere gedachte waar hij niet omheen kon. En toch. Had hij zijn hele leven niet gewerkt voor wat hij had bereikt? De titels, het respect en ontzag dat hij had afgedwongen, de rijkdom? Hij was niet van plan om toe te kijken hoe alles voor zijn ogen uiteen zou vallen. En dat alleen maar vanwege de speling van het wrede lot, van historische krachten die verantwoordelijk waren voor de val van een dynastie. Daar was hij gewoon te praktisch voor.

De woedende, ontstelde reactie van zijn zoon had hem beschaamd, net als de blik die hij in Matsu’s ogen had gezien toen ze besefte wat hij van plan was. Maar hij kon het niet meer terugdraaien. Het verraad was al begonnen. Er was nu nog maar één ding dat hem bezighield: het veiligstellen van zijn familie, zijn huis, zijn zakelijke imperium en zijn persoonlijke fortuin.

Hij schreef Zheng Sen nog een laatste brief, waarin hij bevestigde wat die toch al wist. In de brief kondigde hij aan dat hij alle vijandigheden richting het Mantsjoe-leger zou staken, en dat hij de intentie had zich te scharen aan de kant van de onvermijdelijke overwinnaar. De Mantsjoe-generaals zouden hem dan sparen, en hem en zijn gezin bovendien belonen. Verdere uitleg gaf hij niet, dat had geen zin. Zheng Sen zou dit waarschijnlijk toch nooit kunnen begrijpen. In zijn ogen had hij zijn keizer en land in de steek gelaten, en daarbij hem.

***

Zheng Sen kon niet anders dan volledig met zijn vader breken. Hij verloochende zijn afkomst en weigerde nog langer de naam Zheng te gebruiken. Bitter omhelsde hij de naam Zhu, de keizerlijke achternaam die hij sinds zijn symbolische adoptie door keizer Lung-Wu mocht gebruiken. Vurig stond hij erop dat iedereen hem nu aansprak als Koxinga, Heer met de Keizerlijke Achternaam.

Nadat hij het bericht had gehoord over de dood van de keizer verzamelde hij zijn troepen en keerde terug naar Anhai om zijn spullen op te halen en afscheid te nemen van zijn familie. Thuis trof hij een huishouden in chaos aan. De bedienden waren gespannen en nerveus nu het bekend was dat de vijand zo vlakbij was. Binnen enkele weken zou die Anhai bereiken.

Ook het gerucht over het komende verraad van zijn vader gonsde door het huis. De meer eerbiedigen onder het personeel hadden walgend het huis verlaten. Anderen, waaronder huishoudster Liu, hadden er alles aan gedaan Heer Zheng te overtuigen van hun eeuwige trouw om hun eigen veiligheid te waarborgen. En er waren er die zich gesterkt voelden door de filosofie van zijn vader en de vijand alvast tegemoet waren gegaan.

Bij binnenkomst stoof Cui-Ying op hem af en greep wanhopig naar zijn arm. Ze jammerde iets onverstaanbaars, waardoor hij onaangedaan op haar neer keek en haar hand geërgerd van zich af duwde. Met grote passen liep hij naar de vertrekken van zijn moeder. Hij trof haar volledig overstuur aan.

‘Het is dus waar. Je vader gaat zich aan de kant van de vijand voegen,’ zei zijn moeder, haar ogen rood van het huilen. Ze zuchtte diep om kalm te worden.

‘Ik weet het. Hij heeft mij een brief geschreven,’ antwoordde hij, zijn toon harder dan hij had bedoeld.

‘Hij gelooft echt dat wat hij gaat doen, juist is.’ Ineens gooide ze zichzelf aan zijn voeten. ‘Zheng Sen! Alsjeblieft! Het is jouw plicht als zijn zoon om hem tegen te houden. Het is een valstrik! Ik weet het zeker. Ze zullen hem doden!’

‘Hij luistert toch niet naar mij,’ zei hij met een bitter gezicht. ‘Het enige waar hij aan denkt is zichzelf. En macht, en rijkdom. Hij wil alleen maar zijn eigen huid redden.’

‘Zheng Sen! Je moet het proberen! Het is je vader! Je moet hem tegenhouden. Doe het dan voor je voorvaderen. Om de eer van de familie te redden.’ Ze keek beschaamd weg.

Het was een lage zet. Hij verachtte zijn moeder voor het oprakelen van de familie-eer. Het was iets, ondanks het verloochenen van zijn afkomst, waar hij veel waarde aan hechtte. En dat wist ze. Haar woorden hadden hem geraakt. Hij vloekte hevig. ‘Goed dan. Ik zal naar hem gaan. Maar ik kan niet beloven dat hij naar me zal luisteren.’

Zijn moeder knikte. De tranen stroomden nu over haar wangen. ‘Dank je, Zheng Sen.’ Toen zag hij de bloeduitstorting op haar wang.

‘Heeft hij dit gedaan?’ Ze zweeg, en keek weg uit schaamte. Hij staarde haar aan, ontsteld, en stormde ondanks haar protest de kamer uit.

Op de binnenplaats en buiten de poort gonsde het van de activiteit. Een eenheid van de Zwarte Garde wachtte buiten de muren van het huis. De donkere ruiters waren net zo onrustig als de paarden die zij in toom probeerden te houden. Buiten stonden de opgezadelde paarden, gereed voor vertrek. Twee stalknechten waren bezig bundels bagage aan de zadels te bevestigen. Eén van de paarden was die van zijn vader. De andere herkende hij als die van Vrouw Yan, zijn grootmoeder en die van zijn broers.

‘Waar is Heer Zheng?’ riep hij bits. De stalknechten bogen diep, direct op hun hoede.

‘Hij is nog in zijn privévertrekken, heer,’ antwoordde een van de mannen. ‘Hij is van plan om zo dadelijk te vertrekken.’ Vastberaden liep Zheng Sen naar zijn vaders vertrek en ging bruusk naar binnen. Zijn vader keek op, nauwelijks verbaasd hem te zien. Vrouw Yan stond twijfelend op de achtergrond, onzeker.

Hij stond nu tegenover zijn vader als gelijke, de familieband terzijde. De gebruikelijke respectvolle ontmoetingsrituelen sloeg hij over, die deden er niet langer toe. Het was voor het eerst dat hij hem weer zag sinds hij hem had geconfronteerd met zijn geplande verraad.

‘Vader, doe het niet,’ zei hij simpelweg. Voor een ogenblik verwachtte hij dat zijn vader hem zou slaan voor zijn gebrek aan respect, maar er gebeurde niets. In plaats daarvan keek zijn vader hem aan als volwassen man. Hij wist nu wel beter dan hem te berispen voor zijn plotselinge binnenvallen. De omstandigheden waren er niet meer naar. Alles was nu anders.

‘Je begrijpt het niet,’ zei Zhi-Long op vermoeide toon. ‘Alles is al verloren. De vijand zal er snel zijn. Ik doe dit voor jou, en voor jouw zoons. Vecht jij maar door als je dat wilt. Dat respecteer ik. Vrouw Yan gaat met mij mee, net als je grootmoeder en je broers. Ze zijn bang voor wat hen zal overkomen als ze hier blijven.’

Zheng Sen luisterde gelaten naar zijn vader. Hij wist nu zeker dat hij niets meer kon doen of zeggen om zijn vader ervan te weerhouden. ‘En m’n ooms?’ vroeg hij. ‘Zijn die net zoals u? Of blijven zij wel doorvechten?’

Zhi-Long keek weg. ‘Ik weet niet wat zij van plan zijn. Ik vermoed dat ze door zullen gaan met hun strijd. Oom Feng zeker wel. Hij was altijd eerbiediger dan ik.’ Zijn lach klonk bitter. ‘Ik weet dat hij je lievelingsoom is.’

Zheng Sen zei niets. Het was waar wat hij zei. Van zijn vaders vele broers was Feng de enige die hij werkelijk vertrouwde.

‘Stuur je moeder, vrouw en kinderen naar de Pescadoren,’ zei zijn vader mat. ‘Daar zullen ze veiliger zijn. Ik heb dit pad gekozen. Noem het maar verraad. Vind het maar laf. Ik heb besloten niet langer te willen vechten voor een verloren zaak. Als ik dat wel zou doen, dan zou al dit,’ hij gebaarde met zijn hand, ‘allemaal verdwijnen. Dan is alles voor niets geweest. Ik doe dit zodat ik er nog iets van kan redden. Dan zou het op een dag van jou kunnen zijn.’ Hij draaide Zheng Sen de rug toe om zich verder voor te bereiden op zijn reis.

‘Hoe weet u dat u hen kunt vertrouwen? Het zou uw dood kunnen betekenen.’

Zijn vader schudde zijn hoofd. ‘Ze zullen mij niet doden. Ik ben daar te waardevol voor.’ Hij stapte vlak voor zijn neus en keek hem recht in de ogen. ‘Vecht door als je vindt dat je dat moet doen. Als je weet welk levenspad je moet nemen, volg het dan.’

Zheng Sen kon zich nu niet langer beheersen. Al het verdriet, frustratie en onmacht van de laatste dagen hadden zich opgekropt tot een razernij die hij niet langer de baas was. Hij dacht aan de blauwe plekken op zijn moeders gezicht. Voor hij wist wat hij deed haalde zijn vuist uit en sloeg hij hard tegen zijn vaders onderkaak. Zijn vader steigerde naar achter maar herstelde zich, een hand tegen zijn gezicht gedrukt. Hij bleef staan waar hij was, en wachtte op meer. Hij leek de pijn te verwelkomen, alsof hij wist dat hij niet anders had verdiend. Toen Zheng Sen niets deed pakte hij een laatste bundel en liep vastberaden richting de deur.

Zheng Sen bleef roerloos staan, hem de weg versperrend, een dolk in zijn hand. Zijn hart ging tekeer als een bezetene, vol ongeloof over wat hij zojuist had gedaan. Langzaam zakte de hand met de dolk naar beneden om er slap bij te hangen. Hij kon het gewoon niet. Dit was zijn vader, zijn eigen bloed.

Zhi-Long keek hem aan, daagde hem uit om het te doen, kwetsbaar. Het zag ernaar uit dat hij zich niet zou verweren. Pas toen hij zag dat zijn zoon de moed er niet voor had duwde hij hem met een verachtelijk gebaar opzij. Zheng Sen bleef verbouwereerd staan. Hij draaide zich niet om, hij wilde niet zien hoe zijn vader hem voor de laatste keer de rug toekeerde en uit zijn leven vertrok. Hij had gefaald. Het was hem niet gelukt hem tegen te houden. Ergens, diep in zijn hart wist hij, voelde hij dat hij zijn vader nooit meer zou zien.

Zijn moeder had fel geweigerd om met Zhi-Long mee te gaan in zijn verraad. Bitter had ze naar zijn voeten gespuugd om haar man te laten weten hoe ze erover dacht. Nu weigerde ze China te verlaten voor de Pescadoren, ondanks Zheng Sens pogingen haar ervan te overtuigen dat ze daar veiliger zou zijn.

Zoals zijn vader had geadviseerd had hij Cui-Ying, Jing en Xi wel naar de Pescadoren gestuurd. Het slagveld lonkte, en zijn afwezigheid van het thuisfront zou hen veel te kwetsbaar maken. Cui-Ying was onmiddellijk akkoord gegaan, al was het maar voor de veiligheid van de jongens. Terwijl zij zichzelf en haar zoons gereed maakte voor vertrek bleef Matsu koppig volhouden dat ze niet van plan was Fukien te verlaten. Ze was geen lafaard, had ze tegen hem gezegd. Zo lang hij op het vasteland bleef om door te vechten zou ook zij blijven.

Zheng Sen kon haar niet dwingen. Ook weigerde ze pertinent Orchid af te staan aan Cui-Ying, ze wilde haar jongste kind ten koste van alles bij haar houden. Het enige wat hij nog kon doen was ervoor zorgen dat zijn moeder, zusje en de andere leden van het huishouden zo snel mogelijk werden overgebracht naar het familiefort in Anhai, dat hoger gelegen was en daarom beter te verdedigen. Gedurende de afgelopen jaren verbleef de familie daar geregeld als er onraad heerste. Vervolgens stelde hij een wacht aan om het fort in zijn afwezigheid te verdedigen, en vertrok.

Gedesillusioneerd reed hij weer naar Zhangzhou, waar hij de bevoorrading regelde voor zijn militaire expedities en doorging met het werven van rekruten. De ironie ervan ontging hem niet. Hij stond op het punt om de strijd aan te gaan met een vijand die zijn vader met open armen tegemoet liep.

***

Meer dan een week reed Zheng Zhi-Long met zijn familie en entourage in belabberde weersomstandigheden in noordelijke richting, vergezeld door driehonderd leden van de Zwarte Garde. Bijna allemaal hadden ze zich aan zijn kant geschaard om over te lopen. Het waren huursoldaten: het maakte hen weinig uit door wie ze werden betaald.

Ze kwamen aan in een buitengebied van Fuzhou, waar zijn spionnen een ontmoeting hadden geregeld met een Mantsjoe-tussenpersoon. Toen eenmaal was vastgesteld dat het daadwerkelijk om de verwachte Zuid-Chinese opperbevelhebber ging die ze voor ogen hadden werd Zhi-Long onder escort naar het militaire kamp van de Mantsjoes gebracht. Ondanks alles ging er bij het zien van de duizenden goed uitgeruste troepen een rilling over zijn rug. Zelfs in ontspannen staat oogden de stevig gebouwde krijgers, hun voorhoofden kaalgeschoren tot aan de bungelende zwarte vlechten, woest en wreed. Zhi-Long kende hun reputatie als kundige boogschutters, deze mannen stonden erom bekend dat ze hun doel zelden misten.

Honderden ogen volgden elke beweging terwijl ze steeds dieper het kamp in reden, en staarden ongegeneerd naar de verzameling Chinese vrouwen. Zijn bejaarde moeder leek ineen te krimpen, haar schouders gespannen naar binnen gedraaid toen ze het vijandelijke kamp met ontzag in zich opnam. Yan huiverde zichtbaar bij het ervaren van de overweldigende aandacht. Zijn jongvolwassen zoons keken verontrust om zich heen, hun ogen schichtig. Maar toen verplaatste de blik van de Mantsjoe-soldaten zich naar iets dat ze nog nooit eerder hadden gezien: de gitzwarte, als duivels ogende Afrikaanse leden van de Zwarte Garde. Met evenredige nieuwsgierigheid staarden de Afrikanen terug. De Mantsjoe-troepen sloten zich aan bij de achterhoede van de Zwarte Garde en hielden deze nauwlettend in de gaten. Uiteindelijk werden ze geleid naar een grote, roodbruine tent waar een van de wachters hen bot gebood te wachten.

Op datzelfde moment kwam er een lange, breedgeschouderde Mantsjoe-officier uit de tent tevoorschijn, achtervolgd door een druk gebarende lilliputter met een scheermes. Bij het zien van de Chinese mannen en vrouwen te paard bleef de kleine barbier stokstijf staan. Hij staarde naar Zhi-Long, en toen naar de donkere mannen die zijn wacht vormden. Zijn mond viel open.

Met een ongeduldig gebaar van zijn hand stuurde de officier de barbier weg, waarop die nog één laatste schichtige blik in hun richting wierp en de tent in verdween. De officier haalde kritisch een hand over zijn pas geschoren kin om de gladheid te beoordelen en gaf een kort bevel aan een van de bewakers. De wachter snelde naar voren, knielde voor zijn voeten en sprak met ingetogen stem. Zijn meerdere luisterde geduldig. Eenmaal geïnformeerd stapte hij vol zelfvertrouwen naar voren. Zhi-Long nam de man in zich op, onder indruk van het gezag dat hij uitstraalde.

‘Dus u bent Zheng Zhi-Long, militair opperbevelhebber van Fukien en Magistraat van Quangzhou.’ Het was meer een vaststelling dan een vraag. Zhi-Long knipperde met zijn ogen, verbaasd door zowel het slechts licht geaccentueerde, maar vloeiende mandarijn Chinees als de nauwkeurigheid van ’s mans informatie. Hij herstelde zich en knikte. Het irriteerde hem dat deze man precies wist wie hij was, terwijl hij alleen maar kon raden wie hij voor zich had. Zijn tuniek was rijk geborduurd, een teken van zowel rijkdom als status, zijn autoritaire houding was van een onbevangen superioriteit. Dit was duidelijk een officier van hoge rang.

Het paard onder hem roerde zich onrustig. Het dier voelde de gespannen houding van zijn berijder, ongemakkelijk in de aanwezigheid van zoveel kwaadaardig ogende vreemdelingen. De officier naderde de prachtige, donkere merrie en legde zijn hand net boven haar neus en streelde haar zacht. Het dier ontspande zich vrijwel onmiddellijk en stond rustig, haar grote, vriendelijke ogen gefixeerd op haar weldoener.

‘Ik ben Bolo, prins van Mantsjoerije,’ kondigde de officier aan.

Zhi-Long reageerde zichtbaar. Het was een naam die hij de afgelopen maanden vaker had gehoord. De prins stond bekend als een groot krijger en zeer bekwaam militair leider, gevreesd en gerespecteerd door alle Chinese militairen.

De prins streelde nog steeds zijn paard, de merrie drukte genegen haar snuit in de holte van zijn hand. Het ergerde hem dat zijn eigen paard zo snel voor de vreemdeling was gevallen.

‘U bent welkom in mijn kamp,’ zei Bolo met een groots gebaar van zijn hand, duidelijk gecharmeerd door de reactie van het dier. ‘Ik zal u ontvangen met de eer die een man van uw status verdient. Alleen.’

‘Mijn familie is met mij meegekomen, hoogheid,’ zei hij snel.

‘U komt alleen,’ herhaalde Bolo, niet onder de indruk. ‘Ik zal ervoor zorgen dat uw familieleden van alles worden voorzien.’ Hij gaf een aantal bevelen aan een officier in zijn directe nabijheid, liet het paard los en keerde met grote stappen terug de tent in.

Onmiddellijk werden de wachters van de Zwarte Garde ingesloten, die door niet mis te verstane gebaren werd geboden om af te stijgen. De mannen konden niets anders doen dan gehoorzamen. Behoedzaam stapten de ruiters van hun paard.

Zhi-Long was onzeker over wat prins Bolo met zijn woorden bedoelde: ‘De eer die een man van uw status verdient.’ Hij vroeg zich af of hij Bolo wel kon vertrouwen, en nog belangrijker, of Bolo hem wel vertrouwde.

Afgezonderd van zijn mannen werd hij naar een tent gebracht, waar vier zwaarbewapende soldaten bij de uitgang hun positie als wacht innamen. Het maakte hem lichtelijk nerveus. Een knecht bracht hem een lederen waterzak en wat soep, waarvan hij gretig dronk. Hij nam plaats op de futons die in de tent lagen en strekte zijn benen om de stijfheid van zijn spieren te verminderen. Hij verwachtte dat hij wel spoedig zou worden opgehaald.

Pas een uur later werd hij ontboden. De wachter gebaarde hem zwijgend om met hem mee te gaan. Hij sprong overeind en volgde zijn begeleider, onzeker geworden door het eindeloze wachten. Hij wist totaal niet wat hem te wachten stond.

Met de schemering nabij was het kamp om hem heen verlicht met fonkelende fakkels en grote kampvuren. Het stonk er naar zweet, urine en brandend hout. Bulderend, rauw gelach klonk van de soldaten die om een van de kampvuren heen stonden. Bij het zien van Zhi-Long vielen ze stil en volgden hun ogen hem zwijgzaam. Eén van de mannen spuugde venijnig op de grond toen zijn blik die van hem kruiste. Toen hij eenmaal voorbij was draaiden de mannen zich weer richting de warmte van het vuur. Opnieuw lachten ze uitbundig om een opmerking die de spugende man had gemaakt, ongetwijfeld ten koste van hem.

Omringd door bewakers werd hij naar de tent van prins Bolo gebracht. Eén van hen hield hem met een gebaar van zijn hand tegen en wees naar het zwaard aan zijn zij. Hij overhandigde het zwaard en hield zijn armen wijd om te tonen dat hij geen verdere wapens bij zich droeg.

Nadat hij grondig was gefouilleerd duwde de bewaker de tentflappen open om hem toe te laten. De binnenzijde van de tent was goed verlicht met meerdere fakkels en verrassend comfortabel ingericht met een grote hoeveelheid kleurrijke kussens opgestapeld in de hoek.

Prins Bolo lag op zijn zij, zijn hoofd ondersteund door zijn elleboog, zijn dikke, gitzwarte vlecht bungelde nonchalant over zijn schouder. Naast hem zat een officier druk smakkend noten te eten uit een kom voor zijn neus. Bolo keek geamuseerd op bij zijn binnenkomst en kwam met een vloeiende beweging overeind in de kleermakerszit. Hij gebaarde naar hem om bij hen te komen zitten. Zhi-Long nam aarzelend plaats op zo’n manier dat hij zicht had op de twee bewakers bij de ingang. Op dit moment vertrouwde hij nog niemand.

Prins Bolo knipte met zijn vingers en gaf een bevel, waarop één van de bewakers de tent uit ging. ‘Het schijnt dat u een machtig en belangrijk man bent ten zuiden van de Jangtse,’ begon Bolo.

‘U hebt zelf een grootse reputatie, hoogheid,’ antwoordde hij beleefd.

‘Waarom bent u eigenlijk gekomen?’ vroeg prins Bolo ineens, kauwend op een handvol noten.

Het vloeiende Mandarijn van de prins had Zhi-Long op het verkeerde been gezet. Verrast door zijn botheid en gebrek aan ceremonie was hij even van zijn à propos. ‘Ik… ik ontving een bericht dat ik met uw generaals een ontmoeting zou hebben in de vallei,’ stamelde hij. ‘Zoals u weet heb ik al sinds enkele maanden contact met hen.’

De bewaker keerde terug met een blad met eten. Iemand anders droeg een blad met tinnen bekers gevuld met een of andere drank. Ze wachtten zwijgend terwijl het tussen hen in werd gezet.

‘Ja, daar ben ik van op de hoogte,’ zei Bolo. ‘Ik weet ook dat u en uw leger de afgelopen jaren hard hebben gevochten tegen mijn troepen, en vele van onze soldaten hebben gedood. U hebt uw eigen oorlogsvloot. Uw schepen hebben ons herhaaldelijk aangevallen. U begrijpt dat u ons het leven vrij lastig heeft gemaakt de afgelopen tijd.’

Zhi-Long belette zichzelf dat hij de schouders optrok. ‘Oorlog is oorlog,’ zei hij. ‘Ik ben een militair, net als u. Dat weet u.’

‘En mandarijn. En koopman. En piraat.’ De man naast hem snoof minachtend. Zhi-Long knipperde met zijn ogen. Zijn eigen zoon wist dat niet eens. Zijn piraterij lag achter hem, ver in het verleden. Het was iets dat hij het liefst uit ieders geheugen zou willen wissen, inclusief dat van zichzelf. Er waren er nog maar weinig die hem dat in zijn gezicht durfden te zeggen, de meesten die dat wel hadden gedaan hadden het niet overleefd. Hij besloot de provocatie te negeren.

‘Maar nu bent u een belangrijk iemand, naar ik begrijp. U hebt prins Tang geholpen de Drakentroon te bestijgen. Keizer Lung-Wu, zo noemt u hem geloof ik. Of “noemde”, liever gezegd.’ Het begin van een sluwe glimlach speelde rond zijn mond. De officier naast hem grinnikte wreed.

Zhi-Long keek beduusd voor zich uit, zijn ogen gericht op het eten dat hun was voorgezet. Hij vroeg zich af of ze de keizer hadden gemarteld tijdens zijn gevangenschap. Zijn tegenstander was goed geïnformeerd, waardoor hij zich sterk benadeeld voelde.

Bolo reikte voorover en pakte een stukje vlees, dat hij nonchalant in zijn mond stopte. Hij volgde zijn voorbeeld en kauwde op iets dat naar schapenvlees smaakte.

‘U vocht voor de keizer. Dat maakt u een trouwe dienaar van de Ming. Dus vraag ik het nog een keer. Waarom bent u hier?’

‘Ik ben een pragmatisch mens, hoogheid. Ik weet wanneer doorvechten zinloos wordt, en wanneer we verlies moeten aanvaarden.’ Hij wachtte dramatisch. ‘De Ming-dynastie is al decennia aan het wegkwijnen. Het land is in een staat van economische malaise. De mensen zijn ontevreden. U weet waarschijnlijk dat er over het gehele land geregeld opstanden tegen de autoriteiten plaatsvinden.’ Prins Bolo at ongestoord door terwijl hij luisterde.

‘Wat ik heb bereikt, alles wat ik heb, daar heb ik mijn hele leven voor gewerkt,’ zei Zhi-Long, zijn rug nu recht met trots. ‘Bovendien wil ik mijn familie, mijn zonen, beschermen. Mijn handelsimperium is uitgebreid. Ik heb uitstekende connecties en invloed waar u veel aan zult hebben. Tenminste, als u mijn medewerking op prijs stelt,’ voegde hij er snel aan toe. Ineens wilde hij zo snel mogelijk ter zake komen.

‘U bedoelt, als wij u daarvoor zouden belonen,’ zei Bolo met volle mond. Zhi-Long reageerde niet op de steek. De andere man lachte cynisch.

‘U hebt gelijk,’ vervolgde Bolo. ‘U zou inderdaad wat voor ons kunnen betekenen, zeker. Eet u door, eet u door!’ moedigde hij hem aan met een gul gebaar van zijn hand. Zhi-Long pakte nog een bolletje vlees en stopte het met tegenzin in zijn mond. Ondanks zijn honger stond het eten hem tegen, daarvoor was dit een veel te belangrijk gesprek. Hij kon nog steeds geen hoogte krijgen van de prins.

‘Dit stel ik voor. U werkt met ons samen, houdt uw legers in bedwang en informeert ons over de activiteiten van de keizerlijke troepen door middel van uw spionnen en wij stellen u aan als onderkoning van Fukien en Guangdong.’ Hij grinnikte. ‘Wanneer we die gebieden eenmaal hebben veroverd, tenminste. Alleen maar een kwestie van tijd.’

Zhi-Long slikte. Hij stond op het punt zijn ziel aan de duivel te verkopen, en hij wist het. Even aarzelde hij.

‘Natuurlijk kunt u uw handelswerkzaamheden gewoon voortzetten. Bovendien zou u in de hoedanigheid van onderkoning van die twee provincies het Qing-hof vertegenwoordigen.’ Hij keek hem veelbetekenend aan. ‘In alles.’

‘Daar zou ik het zeker mee eens kunnen worden,’ zei hij snel. Het klonk redelijk. Het was gedaan. Er was nu geen weg meer terug.

‘U hebt uw hele familie meegenomen? Iedereen is er?’ Bolo leunde vol verwachting voorover. De kaken van de smakkende officier vielen even stil in afwachting van het antwoord. Een ongemakkelijk gevoel bekroop Zhi-Long.

‘Ik heb mijn familie meegebracht. Mijn vrouw is er, en mijn oude moeder. Ook mijn twee zoons.’

Het was de beurt aan Bolo’s kaken om stil te vallen. Hij keek zijn officier betekenisvol aan. ‘En de anderen dan? Uw broers, Bao, Feng? Die andere twee? Die zijn er ook, veronderstel ik?’

‘Eh nee. Die zijn er niet.’ Het zweet brak hem uit, ondanks de koele avondtemperatuur.

Bolo vernauwde zijn ogen en spuugde een botje uit. ‘Uw oudste zoon dan? Degene die ze Koxinga, De Heer met de Keizerlijke Achternaam noemen? Hij is er wel, neem ik aan?’

‘N… Nee,’ stamelde hij. Zijn maag begon ongemakkelijk te draaien, het doel van Bolo’s laatste vragen begon nu werkelijk tot hem door te dringen.

‘Komt hij nog?’

‘Nee,’ zei hij, bijna onverstaanbaar.

‘Ik kan u niet verstaan. Praat wat harder.’

‘Nee, hij komt niet,’ herhaalde hij, luider ditmaal. Hij wist nu dat hij een grote vergissing had begaan.

Bolo kneep zijn ogen opnieuw tot spleetjes. ‘Dus het is waar wat ze zeggen. Ik had het gerucht al gehoord dat u en uw oudste zoon anders denken over een en ander.’ Zijn metgezel proestte de drank die hij zojuist naar binnen had gegoten weer naar buiten in een douche van druppels en lachte uitbundig om Bolo’s zwak uitgedrukte constatering.

Zhi-Long voelde zich nu uiterst ongemakkelijk. Het was duidelijk dat de andere officier buitengewoon goed was geïnformeerd en ongetwijfeld degene die prins Bolo op de hoogte had gebracht dat zijn zoon ervoor had gekozen om door te vechten. Prins Bolo was echter verre van geamuseerd.

‘Koxinga. Heer met de Keizerlijke Achternaam. Een aardige titel.’ Hij maakte een luid snuivend geluid. ‘Nog trouw aan de Ming. In tegenstelling tot zijn vader. Toch bewonderenswaardig,’ voegde de prins er venijnig aan toe. ‘Nou niet bepaald wat je noemt piëteit van zoon tot vader, hé?’ zei hij smalend. Zhi-Long keek weg, hij kon de prins niet in de ogen kijken.

Bolo’s stem nam ineens een killere toon aan. ‘Dus u zegt dat hij niet zal komen. Maar u moet hem onder bedwang houden. Dat is onderdeel van onze overeenkomst.’

‘Dat… dat kan ik niet,’ protesteerde hij. ‘Ik heb hem niet langer onder mijn controle. Hij is een volwassen man, iemand die zijn eigen weg heeft gekozen. Ik heb geen invloed meer op mijn zoon. Hij heeft mij de rug toegekeerd.’ Hij voelde zijn gezicht rood worden van schaamte.

‘En uw broers? Kunnen wij hen binnenkort verwachten?’

Zhi-Long zweeg. Zijn broers hadden hun eigen legers, die trokken hun eigen plan, dat hadden ze altijd al gedaan. Zij luisterden al een tijd niet naar hem. Alleen Bao had even geaarzeld toen hij hem had gevraagd om mee te gaan om zich aan de vijand over te geven, maar die had uiteindelijk de kant van de keizer gekozen.

‘Ik vroeg u wat.’

Nog steeds zweeg Zhi-Long. Bolo gebaarde naar zijn officier, die naar voren kwam en een mes tegen zijn keel hield. ‘Geef antwoord. De prins heeft u wat gevraagd,’ drong de man aan, zijn stinkende adem op Zhi-Longs gezicht.

‘Nee!’ antwoorde hij snel. ’Ik kan niet voor hen spreken. Het is waar. Ik… ik ben hier alleen maar voor mezelf.’

Er viel een pijnlijke stilte. Bolo staarde bedachtzaam in zijn beker. Dit was duidelijk niet wat hij had willen horen. Ineens kwam hij overeind, zijn frustraties niet langer de baas. Met een woedend gebaar smeet hij de tinnen beker in een hoek van de tent, al vloekend en tierend in zijn eigen taal. Zhi-Long schrok van de plotselinge uitval.

‘Wat heb ik nou aan een paar oude vrouwen en verwende jongens?’ riep hij kwaad. ‘Uw overlopen heeft op deze manier geen enkele waarde voor ons! U hebt mijn tijd verspild. Is dit soms één of andere afleidingstruc om uw zoon en broers te laten ontkomen?’

‘Nee!’ zei Zhi-Long, wanhopig. ’Alstublieft, u moet me geloven, ik…’

‘Onze overeenkomst is niet langer geldig. We nemen u en uw vrouwenvolk mee naar Peking.’

‘Peking?’ Zijn adem stokte. ‘Peking?’ herhaalde hij vol ongeloof. Dit had hij allemaal niet verwacht. ‘En mijn aanstelling als onderkoning van Fukien en Guangdong dan? We waren het erover eens dat…’

‘Houd uw bek!’ schreeuwde Bolo. ‘Wat dacht u nou. We waren het erover eens dat u uw hele familie mee zou nemen. Wat heeft uw desertie nou voor zin zonder uw oudste zoon en broers? Zij zullen vrolijk doorgaan ons het leven moeilijk te maken. De overeenkomst vervalt. U gaat mee naar Peking.’

Zhi-Long staarde Bolo aan, ontsteld. ‘U neemt ons gevangen?’

‘Noem het wat je wilt. Ik zou eerder zeggen dat jullie mee gaan als onze “geëerde gasten”.’ Zijn woorden dropen van het sarcasme.

‘U bedoelt dat u ons als gijzelaar houdt.’

‘Aha. U begint het te begrijpen. Misschien dat als u bij ons in Peking bent, uw zoon Koxinga zijn gevoelens van piëteit voor u zal herontdekken.’

‘Dit kunt u niet doen!’ zei hij verontwaardigd. ‘Ik zei toch, ik heb geen enkele invloed meer op mijn zoon. En ook niet op mijn broers. U verdoet uw tijd.’

‘Nee, u verdoet mijn tijd,’ zei Bolo. ‘U verraadt uw keizer en vaderland door hier te zijn. De keizer had vertrouwen in u. Waarom zouden wij u dan nu vertrouwen? Ik blijf zeggen dat dit een truc is om ons om de tuin te leiden.’ Zijn toon was woedend. Hij deed geen enkele poging meer om zijn verachting te verbergen.

Zhi-Long voelde het bloed uit zijn hoofd wegtrekken. Wat had hij in vredesnaam gedaan?

‘Maakt u zich geen zorgen,’ zei Bolo smalend. ‘U zult heus wel worden beloond voor uw… medewerking. U krijgt alsnog de functie van onderkoning en u zult nog steeds uw zakelijke belangen kunnen blijven behartigen. Maar dan wel vanuit Peking, waar we u goed in de gaten kunnen houden.’

Zhi-Long hield zich niet langer in, en wierp zich met uitgestrekte klauwen in de richting van de prins. De officier had de voortekenen al gezien en was er klaar voor. Binnen een oogwenk had hij Zhi-Longs arm in zijn greep, een mes tegen de keel gedrukt.

‘Laat hem los,’ zei Bolo minachtend. De officier keek hem nog één keer dreigend aan en duwde hem tegen de grond.

‘En de rest van mijn familie dan?’ vroeg hij angstig. ‘Mijn andere echtgenote en kinderen die in Anhai gebleven zijn…’

‘Het spijt me.’ Bolo’s toon was koud. ‘Een van mijn regimenten is vanochtend vroeg al in die richting vertrokken. Ik kan daar niets meer aan doen. Daar is het nu te laat voor. Dan hadden ze maar met u mee moeten komen. Ze zijn nu overgeleverd aan de genade van mijn mannen.’

Zhi-Long keek hem aan, vol afschuw. Bolo gaf een handbevel aan twee soldaten, die naar voren kwamen en hem overeind trokken. Beduusd liet hij zich mee de tent uitnemen. Eenmaal buiten veranderde dat. Ineens bleef hij stilstaan en richtte zich opnieuw op de prins. ‘Dit is niet wat we hebben afgesproken. U hebt mij bedrogen!’

‘Zoals u uw land en keizer bedriegt,’ zei Bolo, zijn stem vol verachting. ‘Weet u wat wij doen met mensen zoals u in Mantsjoerije?’

De twee mannen stonden zwijgend tegenover elkaar, oog in oog. De spanning in de tent was bijna tastbaar, de vraag bleef onbeantwoord.

'Breng Heer Zheng naar zijn tent. Neem ze allemaal gevangen!’ beval de prins.

‘Wachters! Wachters!’ schreeuwde Zhi-Long nu zo hard hij kon. ‘Ze hebben ons verraden! Ze willen ons gevangennemen! Ten aanval!’

De leden van de Zwarte Garde reageerden als één. Paraat voor het gevaar dat zij hadden aangevoeld trokken zij hun zwaard en gingen het gevecht aan. De klank van kletterend metaal klonk door de vallei. De vrouwen in Zhengs gezelschap gilden in paniek, maar hun stemmen gingen verloren in het oorverdovende, schelle lawaai van het gevecht. De Afrikaanse leden van de Garde uitten massaal hun bloedstollende oorlogskreet en sloegen hun zwaarden in op de schedels van de Mantsjoe-soldaten die hen omcirkelden. Het wit in hun ogen was helder van opwinding.

Zhi-Long was stevig in de greep van de bewakers. Bolo bleef in de tentopening staan en keek toe, gefascineerd hoe de zwarte krijgers van de Zwarte Garde zich staande hielden in het gevecht. Het aantal gewonden en doden onder zijn eigen troepen vermenigvuldigde zich, terwijl de Zwarte Garde hard vocht en onverschrokken overeind bleef. Maar toen kwam het hele kamp tot leven. Duizenden soldaten stroomden van de heuvels naar beneden om hun kameraden bij te staan en zijn huursoldaten te omsingelen. Het gevecht had zich ontwikkeld tot een ware veldslag.

Bolo leek onder de indruk van de lichaamsbouw en kracht van de donkere huursoldaten. Maar zelfs de meest indrukwekkende onder hen bezweken van vermoeidheid, opnieuw belaagd door nieuwe tegenstanders. Het maakte niet uit hoe sterk zij waren of hoeveel Mantsjoes ze doodden met hun enorme spierkracht en dodelijke wapens. Hun slachtoffers werden onmiddellijk vervangen door anderen.

Ineens had Bolo genoeg van het bloedige schouwspel. Hij schreeuwde een bevel naar één van zijn officieren. Binnen enkele seconden zag Zhi-Long, zijn armen ruw vastgegrepen achter zijn rug, hoe zijn bejaarde moeder, vrouw en doodsbange zoons naar voren werden gesleurd. Nog geen moment later kregen ze allemaal een mes tegen de keel gedrukt.

‘Roep je honden terug! Anders sterven ze allemaal!’ brieste Bolo in zijn gezicht. Zhi-Long aarzelde even voordat hij bezweek.

‘Stop met vechten!’ gilde hij met overslaande stem naar zijn commandant. ‘Stop! Leg je wapens neer! Geef je over! Ze hebben mijn familie!’

Nog drie doden vielen er voordat er gehoor was gegeven aan het bevel. Een Mantsjoe-soldaat was de laatste om neer te gaan, het bloed gutste uit de plaats waar zijn arm had gezeten.

Het was afgelopen. Het zag ernaar uit dat Shi-Yin was flauwgevallen van angst. Du staarde geschokt naar het gruwelijke tafereel dat voor zijn ogen had plaatsgevonden. Yan snikte zachtjes en beefde over haar hele lichaam. Ontzet zag Zhi-Long een druppel bloed lopen van de plek waar de dolk in haar huid had gesneden. Zijn oude moeder keek met grote ogen voor zich uit. Op het kruis van haar smaragdgroene pantalon was een donkere vlek verschenen. Hij rook de zure urine, vermengd met de geur van de zweterige mannenlijven om hem heen.

‘Idioot!’ gromde Bolo naar Zhi-Long. ‘Dacht u nou heus dat jullie een kans maakten? Hier, in mijn eigen kamp?’

Zhi-Long zei niets, zijn neusvleugels sperden zich wijd open met elke ademhaling. Bolo sloeg hem hard in het gezicht, furieus over het onnodige verlies van zijn soldaten.

‘Haal ze hier weg! Neem ze allemaal mee!’ beval hij woest, en hij verdween met grote schreden zijn tent in.

De volgende dag werd Zhi-Long samen met zijn familieleden onder zware bewaking naar Peking gebracht. Vernederd en verslagen liet hij de vallei achter zich en reed in noordelijke richting. Zijn zoon had gelijk gehad, net als Matsu. Hij had een grote vergissing begaan. Zijn gevoel vertelde hem dat hij waarschijnlijk nooit meer terug naar huis zou gaan. Dat was dan de straf voor zijn verraad.

***

Zheng Sen keek op bij het horen van de snelheid waarmee de paardenhoeven hen naderden.

‘Heer Koxinga!’ De lijkbleke kapitein hield zijn paard in tot naast het zijne.

‘Wat wilt u, kapitein?’ Aan het gezicht van de man te zien kon het geen goed nieuws zijn.

‘Heer Koxinga, mijn verkenners hebben een groot vijandelijk leger gesignaleerd dat zich verplaatste binnen de grenzen van Quanzhou.’

Zheng Sen keek scherp op. ‘Wanneer was dat?’ In gedachten vervloekte hij zijn moeder, die zo koppig was geweest als een ezel toen hij haar naar de Pescadoren wilde evacueren. Zij was nog steeds in Anhai, samen met zijn zusje Orchid.

De kapitein twijfelde, duidelijk niet blij met het antwoord dat hij geven moest. ‘Meer dan een dag geleden, heer.’

‘Bewoog het leger zich richting de kust?’ Een gevoel van onheil bekroop hem.

‘Ja, heer.’ De man wendde zijn ogen af. Het zwetende paard onder hem dribbelde nerveus door het zand.

Zheng Sen wist wat dit betekende. Het fort in Anhai lag op hun pad. ‘Hoe groot?’

‘Groot,’ bevestigde de kapitein. ‘De verkenner die mij informeerde schatte het wel op een paar duizend man.’

Zheng Sen versteende. Het regiment dat hij in Anhai had achtergelaten om het fort te bewaken zou verreweg niet voldoende zijn om het te kunnen verdedigen tegen zulke aantallen. En als het leger al twee dagen geleden was gesignaleerd, dan… Hij nam het bericht in zich op met een knik van het hoofd zonder iets te zeggen. Hij keek weg, zijn ogen gericht op de horizon alsof daar het antwoord lag op al zijn vragen. Hij voelde een angst in zich op borrelen die hij niet eerder had gekend. Angst voor het welzijn van zijn moeder en zusje, angst voor het verlies. Maar er was niets dat hij kon doen. Hij was te ver weg, er was geen mogelijkheid dat hij met zijn leger de vijand zou kunnen onderscheppen. Ineens werd hij overvallen door hulpeloosheid en een onverklaarbare razernij. Hij sloeg de kapitein hard tegen de zijkant van zijn hoofd. De man vertrok geen spier maar moest zijn balans herstellen om niet uit het zadel te vallen.

Zheng Sen keek opnieuw de andere kant op en ademde zwaar en diep in een poging zijn onverklaarbare woede richting de man te beheersen. Nog net ving hij een glimp op van de uitdrukking op het gezicht van Cai, die als een van zijn luitenants continu aan zijn zijde was. Zijn geschrokken gezicht sprak boekdelen. Zheng Sen keek weg, beschaamd. Sinds het verraad van zijn vader was dit al de derde keer dat hij zo onredelijk had uitgehaald naar een van zijn mannen. Hij had altijd al fel opgetreden tegen insubordinatie, of diegenen die hem durfden tegen te spreken, dat was gewoon noodzakelijk. Maar het bestraffen van de brengers van slecht nieuws, dat had hij nog niet eerder gedaan. Toch kon hij niet meer terug. Wat hij zojuist had gedaan, was gebeurd, en om daar nu berouw voor te tonen waar zijn officieren bij waren, zou een teken van zwakte zijn. Wel had het voorval hem verontrust, net zoals de twee andere keren dat het hem was overkomen. Hij kon er niets aan doen, de razernij die hij op dat moment had gevoeld had hij niet onder controle weten te krijgen. De bitterheid over zijn vaders verraad had hem veranderd, en daar was hij zich pijnlijk van bewust.

Hij spoorde zijn paard aan, weg van de beschuldigende blik van Cai. Als een bezetene verzamelde hij zijn troepen en reed met hoge snelheid naar het zuiden, in de hoop het Mantsjoe-regiment te onderscheppen voordat het Anhai zou bereiken. De paarden glommen van het zweet en de geklonterde aarde vloog van hun hoeven in een angstige race tegen de tijd. Vurig bad Zheng Sen tot de godin van de zee dat ze op tijd zouden zijn.

***

Er ging een koude rilling over haar rug toen Matsu besefte dat het niet haar zoons leger was dat ze zag naderen, maar dat van de vijand. Vanuit de verte had ze al gezocht naar de bekende vaandels, naar de vertrouwde dracht van kleding en bepantsering en naar de typische houding van haar zoon, die altijd als een van de eersten voorop reed. Naarmate de soldaten dichterbij kwamen zag ze met groeiend afgrijzen dat zij het niet waren. Het was dus zover. Haar hart sloeg een slag over. Dat dit enorme, vijandelijke leger zo ver zuidelijk had weten te komen, kon maar een ding betekenen. Het kon niet anders: dan hadden ze het leger van haar zoon weten te verslaan. Misschien was hij wel gewond, of lag hij ergens stervende, zielsverlaten en alleen. Dan was alles verloren. Ze wist dat het regiment in het fort geen schijn van kans zou hebben tegen de furie van zo’n groot leger.

De grote bronzen noodklokken op de uitkijktoren werden geluid, het doordringende, angstige geluid galmde over de vallei. De achtergebleven leden van de Zwarte Garde probeerden zich in allerijl voor te bereiden op de onverwachte aanval. De eerste brandende pijlen kondigden de komst van de vijand aan. Ondanks de miezerige regen kwamen tal van de pijlen terecht op brandbaar materiaal waar het vuur gretig om zich heen greep. Met afschuw zag Matsu hoe de aanvallers binnen een oogwenk het omheinde fort binnen wisten te dringen en met gemak de verdedigende soldaten uitschakelden. Binnen enkele minuten was de binnenplaats bij de poort bezaaid met de lijken van de schildwachters.

Orchid! Ze moest naar haar dochtertje. Maar die was te ver weg, die was bij Hua bij de keukens. Met bonzend hart stond ze tegen de wand van de stallen aangedrukt, haar dolk in haar hand. Nadat de indringers hun wraakzucht op de bewakers van het fort hadden gekoeld richtten de Mantsjoes zich op het vluchtende, hysterische personeel. Een stalknecht bleef een moment hangen voordat hij voorover viel, een pijl diep in zijn nek geboord.

Een van de Mantsjoes slaakte een kreet van plezier bij het zien van een dienstmeisje, die in haar haast om te ontsnappen struikelde van paniek. Van waar ze stond zag Matsu hoe de man over het gillende meisje heen boog, haar bij haar haar greep en de nek doorsneed, waarna haar kreten abrupt verstilden.

Brandende fakkels werden tegen de rieten daken van de houten gebouwen aan gehouden, waardoor de talloze vuurhaarden zich snel uitbreidden. Overal klonk het geknetter en geknisper van droog, brandend hout.

Matsu wachtte niet langer en vloog over de binnenplaats richting de keukens. Weer stuitte ze op een plunderende soldaat. Snel drukte ze zich tegen een pilaar aan en zag hoe huishoudster Liu krijsend naar buiten werd gesleurd. Liu had Zhi-Long gesmeekt haar mee te nemen met zijn entourage in zijn capitulatie aan de Mantsjoes, maar Zhi-Long had haar bevolen om in Anhai te blijven om haar en Orchid te kunnen dienen. Als versteend zag Matsu hoe de oude vrouw uit haar lijden werd verlost door middel van een dolk in haar borst. Nog even hield haar moordenaar haar vast aan haar kleding en keek toe hoe zij stierf, om vervolgens haar lichaam als een zak zout op de grond te laten vallen.

Naarstig dook Matsu naar binnen, op zoek naar een omweg. Plotseling kwam ze tot stilstand. In de deuropening van de slaapvertrekken stond ze oog in oog met een Mantsjoesoldaat. De man was even verrast als zij. Hij moest de vurige, vastberaden blik in haar ogen hebben gezien, want hij lachte minachtend. Haar vingers verstevigden haar greep op de dolk in haar hand, de adrenaline gierde door haar lijf. Met een felle kreet vloog ze op hem af. Meteen wist ze dat ze weinig kon beginnen tegen de geharde en getrainde soldaat. In een fractie van een seconde had hij haar ontwapend. Haar dolk kletterde nutteloos tegen de muur. De man pakte haar armen beet en hield die in een pijnlijke greep op haar rug. Ze voelde zijn naar rottend vlees riekende adem in haar nek. Heftig stribbelde ze tegen.

‘Oké, je wilt spelen. Dan spelen we toch!’ grinnikte hij en smeet haar met haar gezicht tegen de grond. Voordat Matsu de kans kreeg om naar haar dolk te grijpen was hij al met zijn volle gewicht boven op haar gestort. Hij draaide haar bruut om. Met haar vrije arm wist ze naar hem uit te halen, waarna hij bloedde. Zijn gezicht vertrok licht, maar hij ving haar pols op voordat ze nog meer schade kon aanrichten. Met een woeste grijns worstelde hij met de verschillende lagen van haar kleding. Nog even stuntelde hij met zijn broek, maar toen drong hij bij haar binnen.

Hete tranen van woede en frustratie stroomden langs Matsu’s gezicht en vulden de schelp van haar oor. Haar tegenstribbelen maakte hem alleen maar nog meer opgewonden, waarop hij steeds dringender in haar drong. Met heftige bewegingen bereed hij haar totdat zijn lang opgekropte lust zijn climax vond. Hij sloot zijn ogen op het moment dat zijn zaad in haar explodeerde. Even leek hij van de wereld.

‘Hoo-Ge!’ Een zware mannenstem bij de ingang van het vertrek brachten zowel Matsu als haar verkrachter terug in de tijd. Haastig rolde hij van haar af en kwam overeind, zijn broek in de handen. De officier schreeuwde woest tegen de soldaat, die in een reflex zijn dolk trok en Matsu bij haar kleding omhoog trok met de bedoeling haar de hals door te snijden. Matsu sloot snikkend haar ogen, en wachtte gelaten op de dood die komen zou. Maar een snauw van de commandant veranderde dat.

Hoo-Ge herstelde zich en keek op haar neer, de vrouw in wiens lichaam hij net zijn zaad had geloosd. Hij liet haar met een nonchalant gebaar terug op de grond vallen, en maakte zich snel uit de voeten. Zijn meerdere gaf hem bij het passeren alsnog een klap tegen het hoofd. Geen van hen zag hoe Matsu naar de dolk op de grond reikte om die vliegensvlug in haar mouw te verbergen.

De commandant naderde haar met belangstelling. Trillend wendde ze haar gezicht af, maar niet voordat ze zijn blik had gezien. Zijn ogen waren gericht op haar blanke, ontblote dijen. Die blik kende ze. Hij was duidelijk opgewonden geraakt nadat hij getuige was geweest van de seksuele driften van Hoo-Ge. Hij liep naar haar toe, rolde haar behendig op haar rug en ging bovenop haar verzwakte lichaam liggen om de daad te herhalen. Hij stond op het punt zijn hoogtepunt te bereiken toen zijn ogen haar verschrikt aankeken. Met zijn hand greep hij naar zijn nek en voelde daar het lange scherpe lemmet van haar dolk. Zijn gezicht was volkomen verrast bij het zien van zijn eigen, warme bloed dat langs zijn arm liep en gestaag op haar gezicht druppelde.

Ze verzamelde haar laatste krachten en duwde de stervende man van zich af. Nog één keer schopte ze met venijn tegen het lichaam van de man, zijn laatste adem nog niet uitgeblazen. Trillend van de schok bedekte ze zichzelf. Ze voelde zich smerig en vervuild.

Ze verzekerde zich ervan dat hij dood was en trok het bloederige wapen uit zijn lichaam. Met de dolk in haar hand geklampt zat ze op de grond, klaar voor ieder andere man met hetzelfde idee. In shocktoestand bleef ze daar zitten, haar knieën opgetrokken tegen de muur, zichzelf zachtjes heen en weer wiegend.

Nog geen half uur nadat de Mantsjoes waren binnengedrongen viel er een onnatuurlijke stilte in het fort. Het enige geluid kwam van de regen, die nu met grote hoeveelheden naar beneden kwam. Overal hing de geur van rook en brandend hout. In de verte waren stemmen te horen, stemmen in een vreemde tongval die Matsu niet kende. Ze kwam moeizaam overeind en strompelde naar de binnenplaats met een kloppende pijn tussen haar benen waar de twee mannen haar geweld hadden aangedaan. Ze had geen idee hoe lang ze daar in de hoek van de kamer had gezeten, waar ze tussen bewustzijn en bewusteloosheid had gezweefd om aan de gruwel van haar beproeving te ontsnappen. Ze dacht aan haar dochtertje. Ze moest Orchid vinden. Orchid! Ze had haar aan de zorg van Hua overgelaten. Alleen al de gedachte dat haar iets zou overkomen maakte haar week.

Voorzichtig kwam ze uit het gebouw. De tekenen dat het fort was gevallen waren overal te zien. De vijand had zich uitgespreid over het hele complex in de jacht naar voedsel, drank en vrouwen. Mantsjoe-wachters hadden hun positie al ingenomen op de buitenmuren van het fort, de lijken van hun voorgangers lagen onderaan de muren vanwaar ze naar beneden waren gegooid. Behoedzaam rende ze van gebouw naar gebouw en keek angstvallig om zich heen om er zeker van te zijn dat niemand haar zag. Overal om haar heen raasden de branden, maar het gevaar deerde haar niet. Ze moest haar dochtertje vinden.

Bijna struikelde ze over het lichaam van één van haar eigen bedienden. De man lag met zijn gezicht naar beneden in een plens van bloed. ‘Orchid!’ schreeuwde ze, volledig in paniek. ‘Hua!’

Een piepend gejank klonk uit de bevoorradingskamers van de keuken. Matsu snelde ernaartoe. Daar vond ze Hua als een hond op haar handen en knieën. Toen ze Matsu zag begon ze te jammeren en reikte met haar hand naar haar. Aan de manier waarop haar kleren waren gescheurd en haar dijen waren ontbloot was het duidelijk dat haar hetzelfde lot was overkomen als haarzelf.

‘Nee! Niet naar binnen gaan! Ga niet naar binnen…,’ riep Hua, waarop ze hevig begon te snikken. Haar gesmeek had het tegenovergestelde effect op Matsu, die de vrouw met afgrijzen aanstaarde. Ze wist dat er iets verschrikkelijks was gebeurd. Ze maakte zich los uit Hua’s greep en liep de voorraadkamer binnen. Als versteend bleef ze in de deuropening staan en staarde naar de gruwelscène die zich aan haar openbaarde. Het levenloze lichaam van één van de bedienden lag bovenop een bundeltje stof. De dolk in haar hand kletterde op de grond.

In een trance van gruwelijke fascinatie liep ze ernaartoe, haar hart bonste in haar keel. Het bundeltje stof was niets anders dan haar dochtertje Orchid. Met een onaards, huiveringwekkend gehuil duwde ze met al haar macht het lijk van haar dochter af. Het was duidelijk dat de man was gestorven in een poging het kleine meisje te verdedigen. Zijn beide handen zaten nog om het wapen in zijn nek geklampt.

Met afschuw staarde ze naar het levenloze lichaam van haar kind, de ogen van het meisje nog open in shock. Er waren geen zichtbare verwondingen en haar meestal zo roze wangen hadden nu een doffe, blauwige teint. Alsof het een bizarre droom was knielde Matsu naast het kind en raakte met trillende hand zachtjes haar dochters wang. Die was koud. Met een afgrijselijke gil rende Matsu de voorraadkamer uit. Ze negeerde Hua, die nog steeds onophoudelijk aan het jammeren was, haar arm uitgestrekt in een smekend gebaar om hulp.

Ze rende blind naar buiten, haar benen gevoelloos van de shock. Met haar armen zwaaide ze wild voor zich uit om niet neer te gaan. Als door de duivel bezeten rende ze door de binnenplaats van het fort, de zijden blauwe sjerp om haar taille zwierend achter haar aan. Twee Mantsjoe-soldaten kruisten haar pad en lachten toen ze haar zagen. Eén van hen reikte naar haar en deed een halfslachtige poging om haar te grijpen. Als een opgejaagd hert ontweek ze hem en schoot er met een gil vandoor.

Het onvermijdelijke moment kwam dat ze niet langer meer kon. Languit viel ze in de modder, vlakbij een oude, gekronkelde boom in het oudste gedeelte van het fort. Er was niemand te zien. De Mantsjoes waren duidelijk nog niet zo ver gekomen in hun zoektocht naar vrouwen, kostbaarheden en voedsel. Hijgend duwde ze haar doordrenkte, losgeraakte haar uit haar gezicht en keek omhoog naar de verwrongen takken van de boom boven haar hoofd. De stromende regen prikte in haar gezicht, maar ze voelde het nauwelijks.

Zheng Sen had haar ooit verteld dat hij en Cai met blote voeten in die boom waren geklommen toen zij nog jong waren. Verwonderd keek ze ernaar en zag waar de jongens destijds hun voeten hadden neergezet. De boom telde veel knoesten waar de takken waren afgezaagd. Met een enorme inspanning kwam ze overeind en liep er met wankele stappen naartoe. Ze begon te klimmen zoals ze haar zoon dat in gedachte zag doen als kind. Ze haperde toen ze bijna van de glibberige stronk afgleed, maar bleef verdergaan en klauterde totdat ze de hoogste, overhangende tak had bereikt. Eindelijk was het gelukt. Daar zat ze, op de dikke knoestige tak, meters boven de grond. Ze keek om zich heen en nam de talloze lijken, de branden en daarbij behorende donkere rookpluimen in zich op als in een droom. Haar dochtertje was dood. Haar man was vertrokken, en had niet alleen zijn land en keizer verraden, maar ook haar. De vijand was erin geslaagd het familiefort te nemen, en dat betekende dat haar oudste zoon waarschijnlijk dood was. Er was niets meer over, helemaal niets. Voorzichtig verwijderde ze de drijfnatte sjerp van haar taille. Ze maakte die stevig vast aan de tak waarop ze zat, draaide de ontstane lus om haar nek, en sprong.

***

Nog voordat Zheng Sen met zijn leger Anhai naderde werd hij al geconfronteerd met het spoor van dood en vernieling dat de Mantsjoes achter zich hadden gelaten. Tegen de tijd dat ze de heuvelrug hadden bereikt waren de pluimen van zwarte rook boven het fort al te zien. Ze waren te laat. Branden raasden overal om hen heen. Een enkele overlevende boerenvrouw vocht tevergeefs tegen de vlammenzee met emmers water, maar de meesten konden er alleen maar moedeloos naar kijken, het vuur dof gereflecteerd in hun starende ogen.

Met bonkend hart daverde hij de heuvel af. Van een afstand kon hij al zien dat zijn eigen bewakers van de muren waren verdwenen. In hun plaats stonden vreemden, hun haar gedragen in de dracht van de gehate buitenlanders, hun wapens vijandig op hen gericht.

Hij en Cai waren de eersten die de poort wisten te bereiken. De Mantsjoes hadden hen van verre al aan zien komen, waardoor ze werden verwelkomd door een stortvloed van pijlen. Deze keer raakten ze hun doel niet. Zijn mannen vochten hard en fel, woedend over de aanval op het Zhengfort, het symbolische hart van het verzet. Ze slaagden er snel in het familiefort binnen te dringen, hun gedetailleerde kennis van de vesting in hun voordeel. Het bezettende Mantsjoe-regiment, achtergelaten door het leger dat zich als een razende furie verder verplaatste richting de kust, was niet bestand tegen hun bloeddorstige wraakaanval. Nog geen half uur nadat zijn mannen het fort hadden bereikt was er geen enkele Mantsjoe die de aanval had overleefd.

Nog nauwelijks op adem gekomen namen hij en Cai de gevolgen van de slachtpartij in zich op. Wat hen in hun jeugd zo vertrouwd was geweest, en ze ooit als veilige haven hadden ervaren in onveilige tijden, was nu veranderd in een plek des doods. Hij rende van gebouw naar gebouw, op de voet gevolgd door Cai.

‘Ma! Orchid!’ Het geluid van zijn eigen stem doorboorde de beangstigende stilte. Hij vond het lichaam van zijn jonge zusje als eerste. In shock strompelde hij verder over het terrein, Cai verslagen achter hem aan. Tegen de tijd dat hij het lichaam van zijn moeder had gevonden, al bungelend aan een boom, waren zijn kreten al verstild.

De volgende dag zorgde hij ervoor dat zijn moeder en Orchid werden begraven bij het familiegraf van zijn voorvaderen. De woedende oorlog om hem heen bood weinig tijd voor de rituelen rond de dood. Toch deed hij er alles aan om ervoor te zorgen dat zijn moeder met de nodige eer werd begraven. Verslagen van verdriet liet hij toe dat de priester van de plaatselijke tempel van Confucius de ceremonie bijwoonde.

De man benaderde hem geruisloos en legde een sympathieke hand op zijn schouder. ‘Dit is een moment om te bidden aan je voorvaderen. Eer hen, en hun geesten zullen je leiden,’ zei hij zacht.

Hij reageerde als gestoken door een bij. Woedend kwam hij overeind en vloog op de priester af. Hij kon zich nog net inhouden, bijna had hij de man iets aangedaan. Met een gezicht verwrongen van verdriet keek hij de oude man aan en zakte weer snikkend op zijn knieën. De priester knikte begrijpend en trok zich terug zonder verder iets te zeggen.

Twee uur lang bleef hij geknield bij zijn moeders graf, waar hij roerloos staarde naar de aarde waaronder haar lichaam te ruste was gelegd. Een aantal meters verderop zat Cai gehurkt op hem te wachten, net zo aangeslagen als hijzelf.

Later die middag brak er iets in hem. Als bezeten door de duivel rende hij het zwart geblakerde fort binnen, waar hij verwoed zijn spullen doornam totdat hij vond wat hij zocht: zijn studententoga. Met het kledingstuk onder zijn arm gedrukt reed hij terug naar de tempel van Confucius, Cai altijd aan zijn zijde. Bij de tempel steeg hij van zijn paard, greep een van de fakkels die de duisternis aan de binnenzijde van de tempel verlichtte en liet de toga in het midden van de binnenplaats vallen. Zwijgend zette hij de vlam aan het bundeltje stof en zag met bloeddoorlopen ogen hoe de vlammen de stof gretig verslonden.

Vanuit de schaduw verscheen de tempelpriester. Behoedzaam kwam die nader en keek toe met een stoïcijnse blik op zijn gezicht. ‘Het verbranden van de toga van de geleerde betekent je rug toekeren naar kennis en wijsheid. Maar het betekent ook dat je je eigen verleden verloochent,’ zei de oude man. ‘Is dat wat je wilt?’

Zheng Sen richtte zich tot de man, zijn ogen nat van tranen van woede.

‘Heb ik dan enige keuze?’ riep hij naar niemand in het bijzonder. Nu pas zag hij dat Cai en zijn officieren hem hadden gevolgd, en dat ze hem op gepaste afstand gadesloegen, de bezorgdheid van hun gezichten af te lezen. ‘Ik ben opgeleid tot geleerde. Mijn hele leven heb ik de principes van Confucius bestudeerd en nageleefd.’ Zijn stem was een grom van woede. ‘Ik heb altijd mijn voorvaderen geëerd. Mijn keizer is dood. Mijn moeder en zusje…. Dood. Verkracht en vermoord door de vijand. En mijn vader…,’ zijn neusvleugels trilden omhoog van de verachting die opnieuw in hem opborrelde, ‘heeft me verraden. De keizer, het land, zijn familie. Alles. Verraden.’ Hij zakte terneergeslagen door zijn knieën, zijn schouders schokten met elke snik. Cai stapte voorzichtig dichterbij, zichtbaar aangedaan.

‘Een wees zonder een keizer om te dienen, dat ben ik.’ Zijn toon was triest, en vol van wanhoop. ‘Ik heb niet langer een vaderland, niet eens een thuis.’

Cai zakte door zijn knieën en legde een hand op zijn schouder. Zheng Sen draaide zich om en deinsde naar achteren, beschaamd dat zijn neef en zijn officieren ervan getuige waren dat hij zich zo had laten gaan. Zo wilde hij niet gezien worden, zo zwak en huilend als een vrouw. Hij duwde Cai hard weg, waardoor die zijn evenwicht verloor en languit achterover viel.

Verbouwereerd klauterde Cai weer overeind. Hij knipperde verward met zijn betraande ogen, besteeg zijn paard en reed hard weg, de anderen beduusd achter hem aan.

Zheng Sen merkte het niet eens. Hij stond op, veegde met een kwaad gebaar zijn tranen van zijn gezicht en liep wankel de tempel binnen. Voor steun greep hij met zijn handen naar de houten altaartafel. Zeven stokjes wierook brandden er al. De kruidig geurende rook krulde sierlijk tot aan het hoge plafond en nam de zachte contouren aan van de erotische dans van een vrouw. De geur bedwelmde hem en herinnerde hem aan andere tijden, zoals het dat altijd had gedaan.

Met een onvaste, bevende hand greep hij naar een nieuw wierookstokje en hield deze in de roodgloeiende kop van een al brandende, waarop hij het rokende stokje voorzichtig in het zand plaatste.

‘Ik heb mijn loyaliteit aan de Ming gezworen. Ik heb een gelofte gedaan om mij tegen de Mantsjoes te verzetten, tot de laatste adem,’ zei hij zacht. ‘Maar mijn bloedeigen vader is overgelopen naar de vijand, dus ik moet een keuze maken. En dat is om mijn vader de rug toe te keren. Het gaat in tegen alles wat ik heb geleerd, alles waar ik in geloof.’ Voor even was hij zijn emoties niet langer de baas en hij huilde zonder schaamte. Hij werd zich vagelijk bewust van de aanwezigheid van de priester achter hem, maar hij negeerde hem. ‘Vergeef het me, alstublieft,’ fluisterde hij naar de geesten van zijn voorvaderen.

‘Er valt niets te vergeven,’ zei de priester nuchter. ‘Je moet doen wat je moet doen. We krijgen allemaal een keuze voorgelegd. We moeten kiezen welk pad we moeten nemen in ons leven. Als je weet welk levenspad je moet nemen, volg het dan, en twijfel daar niet verder over.’

Zheng Sen draaide zich langzaam om en staarde hem aan. ‘Mijn vader gebruikte exact dezelfde woorden als u,’ zei hij, verwonderd.

‘Misschien is jouw vader toch niet zo slecht als jij denkt. We kunnen niet allemaal helden zijn.’ Hij legde een hand op zijn arm. ‘Maar jij misschien wel,’ voegde hij eraan toe, zijn ogen vriendelijk.

Zheng Sen volgde in stilte de dansende bewegingen van de rookslierten voor zijn neus. Hij richtte zich opnieuw tot de oudere man. ‘Ik ben nu een soldaat. Niet meer dan een soldaat die zijn trouw heeft gezworen aan zijn keizer.’ Hij rechtte zijn rug, en haalde diep adem. ‘En een die heeft gezworen de dood van zijn familie te wreken.’

De priester sloot zijn ogen en knikte vol begrip. Zheng Sen boog met respect richting de oude man en bedankte hem. Daarop steeg hij te paard en vertrok.

Later diezelfde avond, bij het licht van een brandende fakkel, mengde de priester zijn inkt, nam een kwast ter hand en schreef met gracieuze, rustige halen over de gebeurtenissen van die dag.

***

Toen het nieuws over zijn vaders verraad en diens gevangenschap in Peking geleidelijk aan bekend werd, haastten de meeste van zijn aanhangers zich om zich bij Zheng Sen aan te sluiten. Zo bleven ze ook hun steun geven aan de zoveelste Ming-prins, in de koppige veronderstelling dat ze de vijand alsnog konden verslaan. Veel van hen waren invloedrijk en vermogend en stuurden hun gezinnen naar Formosa om hun veiligheid te kunnen waarborgen. Diegenen die er zelf heen gingen bleven hem daarvandaan steunen in de hoop dat ze op korte termijn weer naar hun geboorteland terug zouden kunnen keren.

Maar de laatste overgebleven prins die aanspraak kon maken op de Ming-troon was niet meer dan een stroman, en zwaar afhankelijk van Koxinga’s militaire steun, en dat gaf Zheng Sen de macht en bevoegdheden die hij nodig had om de strijd voort te kunnen zetten. De enige hoop die de Ming nu nog had, rustte op zijn schouders.

De dood van zijn moeder en zusje veranderde Zheng Sen voorgoed. Met het verraad en de gevangenschap van zijn vader stond hij nu ineens aan het hoofd van de machtige Zhengs, en iedereen sprak hem aan als Heer Koxinga. Hij wist de trouw van zijn mannen voor zich te winnen, en zijn reputatie als militair leider groeide met de dag. En zo kwam het dat Koxinga, de Heer met de Keizerlijke Achternaam, de machtigste militair bevelhebber werd van het gebied, en daarbij de werkelijke leider van zuidoost-China.





DEEL 2





X


Kooplieden, pachthouders en missionarissen


Formosa, 1650

Van bovenaf zag Antonius Hambroek hoe de ploeg op het veld werd getrokken door de enorme os. De transpiratie van het ploeterende beest steeg op van haar donkere, glanzende rug, de dampen zichtbaar tegen het vroege ochtendlicht. Hij was onder de indruk. Waar eerst zoveel mankracht voor nodig was geweest, was nu zoveel efficiënter geworden sinds de dieren naar het eiland waren gebracht.

‘Daniel!’ riep hij naar beneden. Daniel Gravius keek verrast op bij het horen van zijn stem. Meteen verscheen er een grijns op zijn gezicht. Hij zwaaide.

Samen met hoofdkoopman Frederic Coyett liep Antonius het pad af langs de geschakelde rijstvelden die tegen de heuvel aanlagen, zijn twee jonge dochters vrolijk huppelend achter hem aan. Hij stapte op Daniel af en schudde hem stevig de hand. ‘Je mag trots op jezelf zijn. Je hebt goed werk verricht.’

‘Dominee Hambroek, meneer Coyett. Goedemorgen mejuffrouw Cornelia, mejuffrouw Johanna.’ Daniël boog galant in hun richting. De twee meisjes giechelden, gevleid door zijn overdreven plechtige begroeting.

De hoofden van de boeren op het veld veerden op en keken zijn dochters nieuwsgierig aan van onder hun brede strohoeden. Antonius glimlachte. De rossige blonde lokken die de meisjes van hem hadden geërfd en nu als een cascade van koper onder hun witte hoofdkapjes naar beneden hingen, trokken veel aandacht onder de lokale bevolking.

Daniel stak zijn hand uit naar Coyett. ‘En mag ik u feliciteren met de geboorte van uw zoon?’

‘Dank u, dank u,’ zei Frederic met een brede grijns.

‘Wij hebben de baby al gezien,’ zei de zesjarige Cornelia tegen Daniel. ‘Hij heet Balthasar, en ik heb hem even vast mogen houden. Johanna nog niet, want zij is nog te jong.’

Door de jengelende toon waarop ze dat zei stak haar jongere zusje haar tong uit en gaf Cornelia een por, waarna ze haar uitdagend aankeek. Cornelia vloog op haar af, waarop Johanna er met een gil van plezier vandoor ging, Cornelia achter haar aan.

‘Zusterliefde,’ zei Coyett droogjes, terwijl de mannen hen geamuseerd nakeken.

Antonius dacht aan het vele geruzie van zijn dochters en trok een gezicht. ‘Hm,’ was zijn reactie.

‘Is alles goed met uw echtgenote?’ vroeg Daniel aan Coyett.

‘Ja, gelukkig wel. En Balthasar is een beer van een vent. Dus dat zit wel goed.’

Antonius knikte. De hoofdkoopman was al vijf jaar getrouwd met Susanna Boudaen, een mooie vrouw uit een zeer goede familie, maar zij had hem nog geen andere kinderen geschonken: Balthasar was hun eerste kind. Zijn vrouw en Susanna konden het goed met elkaar vinden en zagen elkaar vaak: van Anna had hij begrepen dat ze meerdere malen in verwachting was geweest, maar dat ze die zwangerschappen niet had weten te volbrengen, dus de geboorte van Balthasar was een zegen. Het was een mooi moment geweest toen hij voor de doop de kleine telg in zijn grote handen had gehouden, en niet een zonder de nodige emoties, zowel voor de ouders van het kind als voor hem. Hij en Frederic waren twee jaar geleden samen vanuit Batavia naar Formosa gekomen, en dat schiep een band.

Met zijn drieën stonden ze langs het laagst gelegen rijstveld. Gefascineerd volgden ze de statige bewegingen van de os, van wie de massieve kop langzaam op en neer ging met elke stap die het zette. Daniel stond te glimmen van trots, en terecht. De jonge dominee had voortdurend geijverd om de VOC zo ver te krijgen de beesten naar het eiland te importeren, maar de compagnie had nauwelijks interesse getoond. Er waren immers genoeg Chinese migranten om het land te bewerken, dus zij zagen de noodzaak er niet van in. Het was uiteindelijk Coyett geweest die met het voorstel was gekomen dat de compagnie Daniel een lening zou geven om zijn plan uit te kunnen voeren, al was het op experimentele basis. Uiteindelijk waren ze akkoord gegaan, zolang ze zelf geen risico hoefden te nemen. Zo waren ze nou eenmaal bij de compagnie.

De eerste ossen waren alweer een maand geleden aangekomen op Formosa en een enorme aanwinst. Onder Daniels persoonlijke leiding was het project zo succesvol gebleken, dat er nu al mensen waren aangesteld om zich volledig te wijden aan de veeteelt. Niet alleen hadden de dieren het zware karwei van de landarbeiders afgelost, de velden werden bovendien veel sneller en efficiënter bewerkt, waardoor de oogst verveelvoudigde. Voor de Chinese landarbeiders was het niets nieuws. Van hen had hij begrepen dat de krachtige dieren op het Chinese vasteland al eeuwenlang ploegen hadden getrokken op de akkers en velden, net zoals in Java. Dat de boeren Daniel dankbaar waren en hem behandelden als een soort held was dan ook niet verwonderlijk. Tegenwoordig gingen ze zelfs naar hem toe als ze persoonlijke problemen hadden.

Beneden op het onderste veld stonden drie landarbeiders luidkeels onderling te kibbelen over wie de os nu weer mocht aansporen. Het nieuwe was er duidelijk nog steeds niet van af. De man die de os met de ploeg stuurde kwam langzaam dichterbij, langs de kant van het veld waar de mannen stonden. Toen hij Daniel herkende zwaaide hij enthousiast, een brede grijns op zijn gezicht. Daniel zwaaide gemoedelijk terug.

‘Je bent een geliefde man, zo te zien,’ zei Antonius grijnzend. ‘God weet dat je het verdient.’

‘Gouverneur Overwater was een redelijke man met een vooruitziende blik,’ reageerde Daniel bescheiden. ‘Ik wou dat ik hetzelfde kon zeggen over zijn opvolger.’

Antonius was het met hem eens. Hij zuchtte en haalde een hand door zijn gekrulde haar, dat door de vochtigheid tegen zijn voorhoofd zat geplakt. Hij was gewend geraakt aan het subtropische klimaat sinds hij twee jaar geleden met zijn vrouw en drie dochters - en nog een vierde op komst - op het eiland was aangekomen.

Naast hem bleef Frederic Coyett opvallend stil. Hij had met hem te doen. Coyett mocht de nieuwe gouverneur net zo min als hij, maar als hoofdkoopman maakte hij deel uit van zijn staf en moest hij nauw met hem samenwerken. Antonius begreep nog steeds niet waarom Batavia uitgerekend Nicolaas Verburgh had aangesteld tot gouverneur van Formosa. Zijn voorganger was de missie nog gunstig gezind geweest. Overwater had het belang van de missie ingezien, hij begreep tenminste wat ze aan het doen waren en wat ze voor het eiland konden betekenen. Die had er nooit moeilijk over gedaan toen ze hem hadden gevraagd om extra mankracht of de nodige spullen. Door de inspanningen van de missionarissen was er zo langzamerhand een hele keten van scholen ontstaan op het eiland. Sommige scholen in de dichter bevolkte gebieden hadden zelfs enkele honderden leerlingen. Zijn voorgangers waren erin geslaagd een schriftelijke vorm van de taal van de oorspronkelijke eilandbewoners te creëren. De missie was in de loop van de jaren aardig gegroeid, en had zonder enige twijfel een belangrijke bijdrage geleverd aan Formosa. Het eiland telde nu ruim zevenduizend omgedoopte christenen.

Maar dat interesseerde de pas aangestelde gouverneur niet. Van het begin af aan had Verburgh het vrij duidelijk gemaakt dat hij geen toegevoegde waarde zag in de missie. Vaak maakte hij er denigrerende opmerkingen over, recht in zijn gezicht. Ook vond hij het belachelijk dat er zich liefst vijf Hollandse dominees op het eiland bevonden. Tot Antonius’ groot ongenoegen was Verburgh zelfs zo ver gegaan om aan te kondigen dat hij bereid was om duizend florijnen te betalen aan de school die erin slaagde ‘individuen te vormen die waardig waren toe te worden gelaten aan de Christelijke samenleving’.

Antonius wist zelf ook wel dat veel van de inboorlingen de catechismus uit hun hoofd leerden zonder werkelijk te begrijpen waar het over ging. De meeste bekeringen werden nou eenmaal ondergaan door de lokalen om praktische redenen, zonder hun eigen heidense gewoonten ervoor op te geven. Hij kon dat wel begrijpen, ook al was hij een man van God.

Toch hadden zowel hij als Daniel vanaf het begin een onmiddellijke hekel aan Nicolaas Verburgh gehad. Verburgh had veel te snel zijn oordeel klaar over de lokale bevolking en de Chinese migranten, en tot dusver had hij weinig moeite gedaan om hen voor zich te winnen. Zelfs onder de Hollandse werknemers was hij niet populair. Verburgh was zo gedreven in zijn ambitie om het eiland onder zijn controle te krijgen, dat hij nu al vijanden had gemaakt op het eiland.

Dat hij Daniel beschouwde als een rivaal, was duidelijk. Hij gunde hem niet het ontzag dat ze in Batavia voor hem hadden naar aanleiding van zijn zeer geslaagde ossenproject, noch zijn populariteit onder de lokale bevolking en de Hollandse kolonisten.

‘En, nog nieuws over de drukpers?’ vroeg Daniel.

Antonius lachte humorloos toen hij terugdacht aan de bespreking die hij de dag daarvoor met de gouverneur had gehad. Hoe vaak hadden ze wel niet naar de felbegeerde drukpers gevraagd. Met het huidige aantal scholen en leerlingen was het met de hand schrijven gewoon niet meer te doen. Een drukpers was iets dat broodnodig was, wilden ze genoeg schoolboeken en bijbelvertalingen kunnen blijven leveren aan de leerlingen.

‘Misschien volgend jaar. Dat was zijn antwoord. Hij zei dat er op dit moment geen budget was voor dergelijke “niet direct noodzakelijke” dingen.’ Hij snoof van ongenoegen. ‘Ik wou dat het niet noodzakelijk was!’ Hij keek achter zich. De werkzaamheden op het veld waren Johanna en Cornelia duidelijk gaan vervelen. Op het zandpad achter hem speelden ze een eenvoudige vorm van hink-stap-sprong, waarbij Cornelia als oudste het voortouw nam.

‘Die vent is onmogelijk,’ zei Daniel. ‘Verwacht hij soms dat wij alle boeken met de hand gaan schrijven of zo?’

‘Ik wou dat ik jullie kon helpen,’ zei Frederic. ‘Jullie weten dat ik het onderwerp al meerdere malen bij hem heb aangekaart. Ik geloof wel degelijk dat het een nuttige investering zou zijn, dat weet je.’

Antonius knikte, maar zei niets. Had Frederic wel door dat Verburgh zich bedreigd voelde door zijn bekwaamheid? Vrijwel alle praktische, en bovendien zeer redelijke suggesties waar Frederic mee aankwam voor verbeteringen op het eiland werden allemaal door hem neergesabeld. Verburgh was jaloers op alles waar Frederic voor stond: de gegoede familie, zijn adellijke afkomst. Het was duidelijk dat hij bang was dat de Zweed hem voorbij zou streven. Terwijl Frederic beslist niet zo in elkaar zat, daar kende hij hem te goed voor. Hij had hem al gewaarschuwd dat Verburgh het op hem had gemunt, en dat zolang die gouverneur was, hij zich beter even gedeisd kon houden. Hoe lastig dat ook mocht zijn.

Coyett zat nu alweer bijna twee jaar op Formosa, daarvoor had hij op Deshima gezeten, waarvan hij bestuurder was geweest. Het was een goede vent: Overwater had hem zelfs nog persoonlijk aanbevolen in Batavia als zijn opvolger, maar de Heren Zeventien hadden daar blijkbaar andere ideeën over en Nicolaas Verburgh aangesteld voor de functie.

‘Maar ik moet je nog meer vertellen, helaas,’ zei Antonius tegen Daniel. ‘En het zal je niet bevallen. Je weet dat we om versterking hadden gevraagd voor de missie?’ Daniel knikte.

Een paar maanden geleden had de jonge missionaris een flinke aanvaring gehad met Verburgh, waarna ze het erover eens waren dat het beter was dat hij voortaan de besprekingen zonder hem bijwoonde. Dat leek hem verstandiger, aangezien Daniel er steeds meer moeite mee had zijn uitgesproken hekel aan Verburgh te verbergen.

Hij haalde diep adem. ‘De gouverneur wil een aantal van de soldaten aanstellen als leraar op onze scholen.’

‘Soldaten?’ Daniels ogen werden groot van verontwaardiging. Hij negeerde de veldwerkers, van wie de kegelvormige hoeden nieuwsgierig opveerden in reactie op zijn stemverheffing. ‘Dat schorem? De meesten van hen kunnen nauwelijks lezen en schrijven, laat staan dat ze die kinderen les kunnen geven.’

‘Ik weet het,’ zei Antonius met een zucht. ‘Maar hij blijft volhouden dat sommigen van hen wel voldoen aan de eisen.’ Hij keek Daniel aan. ‘Er zijn er die hier lang genoeg zijn om de taal te spreken.’

‘Maar dit is belachelijk! Hij doet dit gewoon om ons dwars te zitten en te beledigen. Na al het werk dat wij hebben gedaan. Alles wat onze voorgangers voor elkaar hebben gekregen de afgelopen vijfentwintig jaar. En hij wil soldaten aanstellen…’ Hij schudde zijn hoofd in ongeloof.

‘En geen salarisverhoging, maar dat was natuurlijk te verwachten,’ voegde Antonius eraan toe.

‘Wat een verrassing,’ zei Daniel sarcastisch. Antonius zuchtte weer. Het maakte niet uit wat ze de afgelopen jaren hadden verwezenlijkt, hun salaris was altijd laag gebleven, en hun behuizing schamel en primitief.

Alle drie keken ze op bij het horen van luide, ruziënde stemmen op het pad boven hen. Een Chinees echtpaar was de heuvel af komen lopen. De man had een kind op zijn rug en zijn magere, zwak ogende vrouw hield een ingebakerde baby in haar armen. De weg werd voor hen versperd door een Hollandse functionaris die vergezeld was door twee soldaten van de compagnie.

‘Uw hoofdbrief!’ snauwde de man hen toe. Een timide tolk van lage rang vertaalde zijn woorden gedwee. Behoedzaam haalde de Chinese man een document uit zijn buitenkleding en overhandigde die. De ogen van de vrouw waren op de grond gericht. Ze steunde zwaar op de arm van haar man, alsof ze niet in staat was zichzelf overeind te houden.

‘Deze is niet langer geldig,’ kondigde de Hollander pinnig aan, de voldoening in zijn stem hoorbaar. ‘Je had de verlenging al dagen geleden moeten betalen!’

‘Mijn vrouw werd ernstig ziek,’ zei de man bij wijze van uitleg. ‘Ik durfde haar niet alleen te laten om naar het fort te gaan. Begrijpt u dat alstublieft.’ De Hollandse functionaris wierp een venijnige blik op de vrouw die haar gezicht beschroomd afwendde.

‘Dat is geen excuus,’ zei de man bot. ‘Je zult een boete moeten betalen voor het ontbreken van een geldige hoofdbrief. Dat, of we nemen je mee naar het gevang bij het fort,’ voegde hij er dreigend aan toe, in de verwachting dat de man hem zou betalen om hem met rust te laten.

Maar de Chinees hield vol. ‘Ik heb geen geld om de boete te betalen, want ik heb mijn salaris nog niet ontvangen. Ik was nu onderweg om het op te halen. Zoals ik al zei, mijn vrouw werd ziek en ik kon het huis niet eerder verlaten. Alstublieft. Ik smeek u om dit te begrijpen…’

‘Dan nemen wij u mee naar het fort. Jan!’ riep hij naar een van de soldaten, die met zichtbare tegenzin naar voren kwam.

Samen met Daniel en Frederic had Antonius de woordenwisseling met groeiende verontwaardiging gevolgd. Daniel vloekte binnensmonds, hij had duidelijk genoeg gehoord. Met grote passen liep hij de heuvel op. ‘Laat die mensen met rust!’ beval hij de functionaris op strenge toon. ‘Ik ken deze man en ik kan zijn verhaal bevestigen. Het is waar wat hij zegt. Zijn vrouw is ernstig ziek geweest, waardoor hij drie dagen niet op zijn werk is geweest om voor haar te kunnen zorgen. Geef de goede man een kans om zijn salaris te halen. Hij zal de verlenging van de hoofdbrief heus wel betalen. Laat hem gaan.’

‘U bemoeit zich met officiële compagniezaken,’ reageerde de functionaris, zichtbaar geïrriteerd door Daniels bemoeienis en waarschijnlijk teleurgesteld dat hij er niet in was geslaagd geld los te peuteren van de Chinees.

‘En ik zeg dat u deze mensen nu alleen laat. Hij heeft al verteld waarom zijn hoofdbrief is verlopen. Toon een beetje begrip. Het zijn mensen zoals u die ons Hollanders een slechte naam bezorgen onder de lokale bevolking.’ Hij bekeek de Hollander kritisch en verplaatste zich zodat hij tussen de functionaris en het echtpaar in was komen te staan. ‘Waar is trouwens uw officiële insigne?’ vroeg hij scherp. ‘Bent u eigenlijk wel bevoegd om deze mensen aan te houden en te inspecteren?’

De twee Hollandse soldaten hadden nu ook Antonius beneden zien staan, en hoofdkoopman Coyett, een niet onbelangrijk staflid binnen de voc-raad op Formosa. Allebei waren ze getuige van het voorval, en dat zij aan de kant stonden van Daniel, daar was voor hen geen twijfel over mogelijk. De soldaten stapten naar achteren, duidelijk niet van plan om zich in het conflict te mengen. De tolk keek ongemakkelijk om zich heen.

Antonius kon een glimlach niet onderdrukken. Iedereen die Daniel ook maar een beetje kende wist hoe driftig de jonge dominee kon zijn, en dat hij zelden een discussie verloor. De meesten liepen met een grote boog om hem heen als hij het op zijn heupen kreeg.

Het gezicht van de functionaris was rood aangelopen, duidelijk van zijn à propos gebracht. Nu de soldaten afstand hadden genomen stond hij er alleen voor. Hij stamelde iets onverstaanbaars over dat hij zijn insigne thuis had laten liggen.

‘Nou, u kent de regels. Geen insigne, geen inspecties. Gaat heen en neem uw mannen met u mee,’ beet Daniel de man toe. Het Chinese gezin stond er nu stilletjes bij, hoopvol dat Daniels betoog hen van de man zou bevrijden.

‘Hier krijgt u spijt van!’ proestte de functionaris kwaad. ‘De gouverneur zal nog te horen krijgen, dat u de zaken van de compagnie belemmert!’ riep hij nog over zijn schouder.

‘Doet u hem dan meteen de groeten van mij, als u dan toch bezig bent,’ antwoordde Daniel droogjes in de richting van de man, die zich nu bij de onwillige soldaten had gevoegd en met een rood hoofd wegliep.

De Chinese man greep Daniels handen en bedankte hem uitbundig door meerdere malen zijn hoofd te buigen. De vrouw glimlachte zwakjes.

‘Mei shi. Het stelt niets voor,’ stelde Daniel de man gerust, en liep weer terug naar beneden in hun richting. Antonius keek Daniel aan met een grijns.

‘Ben je jezelf weer geliefd aan het maken bij de gouverneur, Daniel?’ zei Coyett lachend, terwijl hij Daniel vriendschappelijk op zijn schouder klopte.

‘Dat onze Heer je mag beschermen voor zijn toorn!’ schaterde Antonius, voor de zoveelste keer gecharmeerd door de strijdbare persoonlijkheid van zijn jonge collega. Toch wist hij dat dit nog wel een staartje zou krijgen.

***

Het ergerde Frederic dat Verburgh, net zoals de leden van de raad in Batavia, zo slecht geïnformeerd was over de ontwikkelingen op het Chinese vasteland. Onbegrijpelijk vond hij dat, vooral gezien de onrust die daar plaatsvond. Zoals hij al had vermoed was Verburgh een denker voor de kortere termijn gebleken, wat ze op dit moment slecht konden gebruiken. Wie weet wat voor gevolgen de gebeurtenissen zouden kunnen hebben op Formosa. Toen hij nog op Deshima zat had hij zijdelings al te maken gehad met de Zhengs: in Nagasaki hadden ze de Chinese handel vrijwel gedomineerd, en hij had de groei van hun handelsimperium met belangstelling gevolgd. Sinds kort was de compagnie Zheng Zhi-Long uit het oog verloren en was het onduidelijk wat er met hem was gebeurd, maar zijn zoon Koxinga was de laatste tijd meer aanwezig dan ooit. Hij had Koxinga al eerder onder Verburghs aandacht gebracht, maar Verburgh had er weinig aan gedaan.

‘We kunnen niet langer om hem heen als we in grotere volumes willen handelen. Koxinga is een te grote speler geworden in de handel met China. Daar zullen we toch rekening mee moeten houden.’

‘Die piratenzoon. Wat is zijn verhaal ook al weer?’ Hij negeerde hem, en keek vragend naar generaal Isaaks.

Maar Isaaks gebaarde beleefd terug naar hem. ‘Ik denk dat de heer Coyett u beter kan inlichten, meneer Verburgh.’

Frederic knikte subtiel zijn blijk van waardering naar de generaal, die onlangs Peter Boenck had vervangen als eerstverantwoordelijke voor de militaire aanwezigheid op het eiland. Frederic had hem om zijn steun gevraagd bij het adviseren van de gouverneur over Koxinga, omdat hij wist dat Verburgh het van hem alleen niet aan zou willen nemen. Hoe vaak viel hij hem wel niet in de rede, en had hem op zijn botte manier betutteld in de aanwezigheid van anderen. Hij had er schoon genoeg van en vroeg zich bijna dagelijks af hoe lang hij het samenwerken met deze man vol zou kunnen houden.

‘Het is waar dat sommigen beweren dat hij een piraat is, maar hij schijnt wel een aardige vloot tot zijn beschikking te hebben,’ zei hij. ‘En op dit moment behoort hij zonder enige twijfel tot een van de machtigste en invloedrijkste mannen in zuidelijk China. De huidige keizer is de zoveelste Mingprins, in werkelijkheid niet meer dan een stroman. In ieder geval is hij erg afhankelijk van Koxinga’s troepen in de strijd tegen de Mantsjoes.’ Hij zag dat Verburgh achteloos een aantal notities maakte. ‘De Chinezen op het eiland hebben veel ontzag voor de man. Bovendien speelt hij sinds kort een steeds grotere rol in onze handel met China. De vader van Koxinga is namelijk Zheng Zhi-Long, bij ons beter bekend onder zijn christelijke doopnaam Nicholas Iquan.’

Verburgh keek verrast op bij het horen van de naam. ‘De mandarijnkoopman? Onze handelspartner voor de handel met China?’

Frederic knikte. ‘Ja,’ zei hij en verwonderde zich over hoe slecht Verburgh luisterde. Dit had hij hem wel vaker verteld.

‘We dachten in eerste instantie dat zijn vader was gedood door het Qing-leger,’ vulde Isaaks aan met een frons. ‘Maar hij schijnt nog in leven te zijn. Sommige beweren dat hij is overgelopen naar de Mantsjoes, maar er zijn geruchten dat ze hem in Peking in gevangenschap houden. Op dit moment weten we nog niet precies hoe het zit en waar hij uithangt.’

Verburgh keek Isaaks aan en wreef bedachtzaam over zijn kin. ‘Dat zou de afname in de zijdehandel kunnen verklaren,’ mompelde hij. ‘Dus die Koxinga –zijn naam klinkt bijna Fries? Hij is een soort admiraal, zegt u?’

‘Het zou niet onverstandig zijn hem als zodanig te zien, meneer,’ zei Isaaks. ‘Zijn schepen - en die van zijn vader - hebben een groot aantal Chinezen naar het eiland vervoerd. Oorlogsmigranten die hiernaartoe zijn gevlucht. Onder hen zijn veel respectabele, zelfs vermogende families. Sterker nog, hij heeft een fort gebouwd verderop langs de kust.’

‘Maar ons valt hij toch niet lastig,’ stelde Verburgh. ‘Dus waarom die bezorgdheid?’

‘Een groot deel van zijn vloot ligt bij de Pescadoren,’ zei Isaaks. ‘Zijn marineschepen zijn er tot dusver in geslaagd om het Mantsjoe-leger te weren uit de kustprovincies, maar uiteindelijk…’ De generaal liet zijn zin onafgemaakt in de lucht hangen.

‘Uiteindelijk wat?’ vroeg Verburgh bits.

‘Met zijn vloot zo vlakbij ons zou hij nog een bedreiging kunnen vormen.’

‘Dat betwijfel ik. Zo te horen is hij veel te hard bezig met zijn strijd tegen die Mantsjoes. Volgens mij maakt u zich meer zorgen dan nodig is,’ zei hij beslist, en daarbij was het onderwerp voor hem afgedaan.

Frederic en Isaaks wisselden verontruste blikken. Hij hoopte dat Verburgh gelijk had, maar op een of andere manier had hij zijn twijfels.

De raad in Batavia was de laatste tijd steeds zuiniger geworden met investeringsgeld voor Formosa, en beklaagde zich continu over de hoge kosten die nodig werden geacht voor het verbeteren van haar infrastructuur. Het besluit om elf voormalige soldaten aan te stellen tot schoolmeester, was een van de gevolgen daarvan. Net zoals Antonius was Frederic verbijsterd over het besluit, en hij was er fel tegenin gegaan, wat hem er niet geliefder op had gemaakt bij Verburgh. De soldaten waren nauwelijks toegerust om les te geven, maar Verburgh had de beslissing er vastbesloten doorheen gedrukt en ook daarin duldde hij geen tegenspraak. Vervolgens kondigde hij aan dat nu er meer dan voldoende schoolmeesters waren, het niet langer noodzakelijk was om vijf missionarissen op het eiland te houden. Hij stelde voor twee van de missionarissen die het langste op Formosa waren geweest, te laten gaan.

Frederic wist direct op wie hij duidde: Daniel Gravius was één van hen. Verburgh wilde Daniel kwijt. Eigenlijk had hij dit allang aan zien komen. De jaloezie die Verburgh voor Daniel voelde vanwege zijn populariteit en gezag was inmiddels welbekend bij iedereen.

Zijn argument was dat het bedrag dat ze op de salarissen zouden besparen dan vrij zou komen om de huisvesting te verbeteren voor de andere missionarissen. Of zelfs voor de drukpers waar de missie zo naar verlangde.

De meesten in de raad van Formosa hadden ontwijkend op de stelling gereageerd, anderen knikten zonder verder iets te zeggen. Maar Frederic kon zijn mond niet langer houden. ‘Daar ben ik het niet mee eens,’ zei hij in het zangerige Scandinavische accent waarvan hij wist dat het sterker werd als hij opgewonden was. ‘De missie en de scholen staan er op dit moment juist heel goed voor. Bovendien heeft dominee Gravius uitstekend contact met de lokale bevolking. Hij is nog jong. Waarom zou u juist hem willen verwijderen?’

Verburgh perste zijn lippen op elkaar in ongenoegen, ging verzitten en schudde zijn hoofd moedeloos alsof Frederic niet meer was dan een dwaas. ‘Omdat ons wordt gezegd dat we op de kosten moeten letten. Moet ik dat nou iedere keer weer herhalen?’

‘Maar waarom uitgerekend Gravius? Hij heeft al zoveel verwezenlijkt en…’

‘Zoals ik zojuist zei, hij is al het langste op Formosa.’ Hij keek hem venijnig aan. ‘Ik neem de beslissingen hier. Ik zal direct een brief sturen naar Batavia over dit onderwerp, en dan wachten we af. Genoeg hierover. Volgend onderwerp.’

***

Op de eerstvolgende maandagochtend werd Daniel naar het fort geroepen. Geërgerd dat hij was gestoord tijdens de les zei hij tegen de bode dat hij moest wachten omdat hij eerst de les wilde afmaken. Veertig minuten later verscheen hij in het kantoor van Verburgh, die praktisch stond te koken van woede dat hij hem had laten wachten.

‘Meneer Gravius. Wat fijn dat u erbij kunt zijn vandaag,’ zei hij op sarcastische toon. ‘Misschien dat u voortaan direct naar mij toe kunt komen wanneer ik u laat roepen.’

‘Ik zat middenin een les,’ reageerde Daniel rustig.

‘Mag ik u eraan herinneren dat u werknemer bent van de voc, en dat u zich bij mij dient te verantwoorden als gouverneur van dit eiland?’

‘Ik ben een dienaar van God, dat weet u best.’

‘Misschien. Maar het is de compagnie die uw salaris uitbetaalt, voor het geval u dat vergeten bent.’

‘Nee hoor, dat weet ik heel goed,’ zei Daniel luchtig. ‘Maar ach, zoals u weet is het redden van al die zielen van hun eeuwige verdoemenis voor mij al genoeg beloning op zich.’

‘Ik waarschuw u,’ gromde Verburgh, zijn beide handen op het bureau. ‘Bemoeit u zich niet met zaken van de compagnie. Geef gerust les aan dat uitschot en ga vooral de Bijbel vertalen, dat kan mij geen moer schelen. Maar belemmer niet het werk van mijn inspecteurs!’

‘Het is geen uitschot,’ verdedigde Daniel zijn leerlingen. ‘Die mensen en hun voorvaderen zijn hier al meer dan duizenden jaren. Dit is hun land.’

‘Mag ik u eraan herinneren dat dit eiland al meer dan vijfentwintig jaar geleden werd geannexeerd door de VOC op gezag van de Republiek. Ik waarschuw u niet nog een keer. Wat u zegt neigt naar verraad.’ Verburgh begon rood aan te lopen. ‘En dan nog wat. U hebt niet de bevoegdheid om de dorpshoofden te ontvangen. Als zij een probleem of klacht hebben die de compagnie aangaat, dan moeten ze naar mij toe komen.’

‘O. Gaat het daarover?’ vroeg Daniel op onschuldige toon. Het gezicht van de gouverneur stond op onweer, de aderen bij zijn slaap nu duidelijk zichtbaar. Maar Daniel kon zich niet langer inhouden. ‘Ik kan de dorpshoofden niet tegenhouden als ze mij willen spreken. Ze zien mij als een vriend, zoals u weet. En ik hen.’

‘Jij Godverdomde hoerenzoon!’ Het was maar goed dat het zware eiken bureau tussen hen in stond, anders waren ze elkaar allang aangevlogen.

‘Hoe durft u!’ zei Daniel, kwaad zowel over de godslastering als de persoonlijke belediging. ‘Ik hoop voor u dat God u zal vergeven, want ik zal dat zeker niet doen!’ Hij stormde het kantoor uit, zijn gezicht nu net zo rood als dat van de gouverneur.

‘Ik zal u laten verwijderen uit uw functie!’ schreeuwde Verburgh hem na. In de gang stonden meerdere klerken en stafleden, getuige van de verhitte discussie tussen de twee mannen. Daniel stopte, draaide zich rustig om en keek nog een keer naar Verburgh.

‘U doet maar,’ antwoordde hij met vervaarlijke stem, en liep weg.

Dat er kwaad bloed was ontstaan tussen Daniel en Verburgh was inmiddels bekend, zowel in het fort, als ver daarbuiten. Verburgh had zijn dreigement geuit in het bijzijn van een aantal van zijn hogere functionarissen, en Daniel wist dat het ervan moest komen.

Jacobus Vertrecht, die vier jaar geleden op hetzelfde schip als Daniel naar Formosa was gekomen, vergezelde Daniel naar fort Zeelandia.

‘Ik heb een slecht voorgevoel hierover,’ zei Daniel tegen zijn collega terwijl ze met zijn tweeën de heuvel op liepen.

‘Denk je dat onze tijd op Formosa erop zit?’ vroeg Jacobus. De twee mannen hadden al die tijd nauw samengewerkt: ze hadden weinig geheimen meer voor elkaar.

‘Je weet hoe graag de gouverneur mij kwijt wil. Waarschijnlijk heeft hij nu de nodige goedkeuring uit Batavia ontvangen.’

‘Hm. Om heel eerlijk te zijn zou ik het niet eens zo erg vinden om hier weg te gaan. Ik vind dit vochtige klimaat verschrikkelijk en ik begin een steeds grotere afkeer te krijgen van de taken die de gouverneur ons oplegt. En ik kan nou niet zeggen dat ons werk erg dankbaar is.’

Daniel zweeg. Ook hij was er allang achtergekomen dat veel van de bekeerde christenen zich hadden laten omdopen voor de privileges die het met zich meebracht, en niet uit religieuze overtuiging. Kinderen lesgeven vond hij op zich leuk, maar de wisselende opkomst in de klas, mede als gevolg van de ouders die de kinderen alleen naar school stuurden als het hun uitkwam, vond hij behoorlijk frustrerend en weinig motiverend. Hij kon zijn collega geen ongelijk geven.

‘Ik ben benieuwd waar we straks terechtkomen,’ vroeg Jacobus zich af.

‘Batavia, lijkt mij,’ zei Daniel nuchter. ‘Dan ben ik in ieder geval in de gelegenheid om te trouwen. Ik heb mijn verloofde lang genoeg laten wachten. Niet dat ik hier zo nodig weg wil, ik mag de Chinezen wel. Hun mentaliteit spreekt mij aan.’ Hij keek om zich heen, naar de bebouwing in Zeelandia, de ontwikkeling die het had doorgemaakt sinds hij was gekomen. ‘Er is trouwens nog genoeg te doen op het eiland, vooral nu ze die soldaten voor de klas gaan zetten. Die moeten zeker nog opgeleid worden.’ Jacobus knikte en liet Daniel op de trap voorgaan.

‘Aha, heren. Komt u binnen,’ begon Verburgh op zoete toon, duidelijk goed gehumeurd. Hij nam niet de moeite om te gaan staan bij hun binnenkomst. De twee missionarissen mompelden een ingetogen “goedemorgen”.

‘Ik heb goed nieuws, maar helaas, ook minder goed nieuws. Gaat u zitten.’ Verburgh wees vrolijk naar de leren stoelen tegenover hem en de twee gingen zitten, meteen op hun hoede.

De gouverneur legde de vingertoppen van zijn rechterhand nadrukkelijk op een brief die voor hem lag en wierp er een blik op alsof hij de inhoud paraat wilde hebben. Hij keek op.

‘U kunt tevreden zijn. Vanuit Batavia is er een besluit genomen dat er op uw verzoek voor een drukpers zal worden ingegaan. De raad gaat ermee akkoord. Wilt u zo vriendelijk zijn om dit door te geven aan uw collega’s dominees Hambroek, Hapartius en…’ een snelle blik op zijn notities, ‘dominee Johannes Cruyf. Ik wil deze met alle plezier voor u bestellen als u dat wenst.’

Daniel en Jacobus knikten beduusd. Dat werd tijd, dacht Daniel bij zichzelf. Hambroek, hij en hun voorgangers hadden al jaren gelobbied voor de vernuftige uitvinding die hen veel werk zou kunnen besparen.

‘Het spijt mij echter zeer,’ vervolgde Verburgh, die weinig moeite deed te verbergen dat wat hij ging zeggen allesbehalve spijtig vond, ‘dat Batavia mij heeft laten weten dat er te veel missionarissen zijn op Formosa. Ze moeten aan de kosten denken. Nu we de nieuwe leerkrachten in kunnen zetten in de scholen zal het niet langer nodig zijn dat jullie blijven. Budgettaire redenen, zoals u waarschijnlijk wel begrijpt.’ Hij schraapte dramatisch zijn keel. ‘Ik moet u beiden helaas ontheffen uit uw functies en terugsturen naar Batavia.’ Hij deed een halfhartige poging berouwvol te kijken, maar Daniel keek daar dwars doorheen: veel acteertalent had Verburgh niet.

Daniel en Jacobus reageerden nauwelijks. Beiden hadden dit allang aan zien komen.

‘Goed,’ zei Daniel uiteindelijk met zijn handen op zijn bovenbenen, alsof hij aanstalten wilde maken om op te staan. ‘Ik neem wel aan dat we pas vertrekken nadat de opleiding van de nieuwe “schoolmeesters”,’ zijn toon was sarcastisch, ‘is voltooid?’

Even was Verburgh stil. Het was duidelijk dat hij daar niet over na had gedacht in de haast om hem van het eiland te verwijderen.

Daniel zag hem twijfelen. ‘U kunt moeilijk van dominee Hambroek verwachten dat hij de soldaten in zijn eentje opleidt,’ zei hij snel. ‘De dominees Cruyf en Hapartius zijn hier nog geen half jaar en nog veel te onervaren. Bovendien beheersen ze de taal van de eilanders niet.’

Verburghs mond vertrok. ‘Een maand zou genoeg moeten zijn,’ zei hij schoorvoetend. ‘Dan zult u vertrekken naar Batavia. Ik zal de raad informeren wanneer zij u in Oost-Indië kunnen verwachten. Dan kunt u alvast ander werk gaan zoeken. Hebt u nog vragen?’

‘Nee, ik heb geen vragen,’ zei Daniel. ‘We weten allemaal waar dit werkelijk om gaat. Dit is persoonlijk. Het is duidelijk dat u niet over genoeg professionaliteit beschikt om uw oordeel niet te laten beïnvloeden. Onze wegen zullen elkaar ongetwijfeld nog kruisen, en als dat gebeurt, dan zal ik dit zeker niet vergeten.’ Hij keek Verburgh koud aan om zijn boodschap te benadrukken. Verburgh zag zijn blik, maar zei niets.

Daniel en Jacobus verlieten het fort voor de allerlaatste keer. Geen van hen zou er ooit nog terugkeren.

Toen Daniel eenmaal wist waar hij aan toe was zette hij zichzelf er vrij snel over heen. Hij was nog jong genoeg om wat anders van zijn leven te maken, en hij had vertrouwen in de toekomst. In Batavia wachtte zijn verloofde op hem, een jonge vitale vrouw aan wie hij was voorgesteld vlak voordat hij naar Formosa was vertrokken, en met wie hij uitvoerig correspondeerde. Toevallig was haar vader een hooggeplaatste functionaris in de raad van Batavia. Zijn toekomstige schoonvader had aanvankelijk niets willen weten over een huwelijk tussen zijn dochter en een bescheiden dominee zoals hij, maar de man was onder de indruk geweest van Daniels zakelijke instincten en het succes dat hij had geboekt bij het invoeren van de ossenteelt op Formosa, waardoor hij zijn oordeel had bijgesteld.

Nadat men in Batavia hoorde dat hij daar binnenkort terug zou keren duurde het niet lang voordat er een geschikte functie voor hem was gevonden in de hoofdstad van de Hollandse kolonie. Gezien zijn achtergrond werd hij aangesteld bij het Onderwijsdepartement, waar hij al snel de leiding kreeg over alle christelijke scholen in Oost-Indië. Voor Daniel, die met tegenzin Formosa had verlaten, was dit een welkome wending en hij trouwde binnen enkele maanden na zijn terugkeer.

Op zijn beurt zorgde Daniel voor een geschikte baan voor Jacobus Vertrecht, die als leraar in een van de scholen op Java ging werken. Daniel ontving nog geregeld brieven van Hambroek, waarin hij uitgebreid op de hoogte werd gebracht over de veranderingen die Verburgh er doorheen had gedrukt bij de missiescholen. Hambroeks brieven bevestigden zijn vermoedens. Zoals verwacht was het heropleiden van de voormalige soldaten uitgelopen op een groot fiasco. Het soldatenleven op Formosa kon hard zijn, en het bestaan als schoolmeester was daarentegen een luizenbaantje. Tijdens de eerste maand leken de meesten enthousiast en open te staan om wat te leren, maar nadat hij en Jacobus waren vertrokken was er te weinig supervisie en werd het al snel duidelijk dat de meeste mannen het lesgeven hadden gezien als een manier om aan hun militaire verplichtingen te ontkomen. Veel van de soldaat-schoolmeesters bleken meedogenloze opportunisten te zijn, die veel liever rondhingen in de dorpen dan dat ze les gaven. Kortom, het ernstige gebrek aan supervisie in combinatie met de plotselinge ongekende vrijheid die daarbij kwam kijken werkte de situatie in de hand. Sommigen van hen hielden zich bezig met gewetenloze praktijken om hun salaris aan te vullen door misbruik te maken van hun nieuwe status. Zo intimideerden ze bijvoorbeeld de lokale bevolking om op die manier spullen van hen af te troggelen. Hambroek schreef dat de nieuwe schoolmeesters vaak niet eens op kwamen dagen voor hun werk. Daardoor kwamen er ook minder leerlingen naar school. Zoals ze hadden voorspeld hielden Hambroek en Cruyf zich voornamelijk bezig met het oplossen van de vele problemen die waren ontstaan door het veranderde beleid.

Na drie maanden was Hambroek samen met Frederic Coyett en de twee overige missionarissen naar de gouverneur gestapt. Ze hadden hem dringend verzocht om zijn besluit te herzien en broodnodige vervanging te regelen voor de twee weggestuurde missionarissen. Natuurlijk was Verburgh niet geneigd toe te geven dat hij een vergissing had gemaakt, vooral tegenover Coyett. Verburgh had Coyett ter plekke gevraagd waar hij zich mee bemoeide, waarop Coyett de gouverneur er fijntjes aan had herinnerd dat het hem wel degelijk aanging, aangezien ook hij deel uitmaakte van de raad. Dat het niet boterde tussen Verburgh en Coyett was hem nu ook wel duidelijk geworden.

Hambroeks brieven waren één grote klaagzang over de puinhoop die ontstond door Verburghs rampzalige besluit, die vanwege de bijna explosieve groei van Chinese migranten op het eiland zeer ongelegen kwam.

Na het lezen van de zoveelste sombere brief van Hambroek besefte Daniel dat hij wraak kon nemen op Verburgh. Op een discrete, nonchalante manier informeerde hij bepaalde leden van de Batavia-raad over de ongunstige omstandigheden die de missiescholen in Formosa parten speelde. Hij citeerde passages uit Hambroeks brieven en liet duidelijk merken dat ook hij zich ernstige zorgen maakte over de situatie. Uiteindelijk werd hij uitgenodigd door de raad om zijn verhaal te doen, wat hij maar al te graag deed, op dramatische wijze. Hij vertelde hun dat het voor de VOC van groot belang was dat de Chinezen en lokale eilandbewoners van goed onderwijs werden voorzien. Hij was van mening dat het werkelijk nergens op sloeg om het aantal gekwalificeerde schoolmeesters terug te dringen met de huidige, toenemende bevolkingsgroei. Integendeel, hij en Hambroek hadden altijd voor meer mankracht gepleit.

Vanwege de invloed van zijn schoonvader en het respect en aanzien dat hij genoot in Batavia, nam de raad zijn bezorgdheid en aanbevelingen uiterst serieus. Bovendien was Daniel erin geslaagd de meerderheid van de raad ervan te overtuigen dat de gouverneur van Formosa hem had weggestuurd om een persoonlijke score te vereffenen. De heren begonnen te twijfelen aan Verburghs integriteit. Meer dan dat kon Daniel niet doen zonder zijn eigen geloofwaardigheid in gevaar te brengen, maar hij wist dat de twijfel was gezaaid. Het enige wat hij nu nog kon doen, was afwachten.

***

Nog geen maand later bracht de secretaris van Verburgh tijdens diens afwezigheid discreet een brief onder de aandacht van Frederic. Het was een brief afkomstig van de gouverneur-generaal in Batavia, gericht aan Verburgh. Volgens de glunderende secretaris, die verantwoordelijk was voor de persoonlijke post van de gouverneur en de pest had aan de man, bevatte de brief informatie die Verburgh anders waarschijnlijk voor zichzelf had gehouden. Om de getergde meneer Coyett een hart onder de riem te steken had hij besloten deze aan hem te laten zien.

Frederic las de brief aandachtig. De boodschap aan Verburgh was meer dan duidelijk. Gouverneur-generaal Reijnierszoon wees Verburgh erop dat hij wel wat belangrijker zaken aan zijn hoofd had dan één of twee missionarissen te veel op het eiland. Nog geen half jaar geleden had hij inzage gehad in rapporten over Formosa, met daarin de cijfers: zevenduizend omgedoopte inheemsen en Chinezen, en een keten van dertig goed lopende scholen. Frederic gniffelde. Reijnierszoon hield van cijfers en rapporten, wist hij. De gouverneur-generaal vervolgde zijn brief: tot dat moment hadden ze in Batavia alleen maar goede dingen vernomen over het werk van de missie op Formosa. ‘Het is onder onze aandacht gebracht dat het verwijderen van twee dominees van het eiland op uw aandringen, achteraf een grote vergissing is geweest, zonder rekening te houden met de grote toename van migranten op het eiland. Graag herinneren wij u eraan als gouverneur van Formosa, dat onderwijs een belangrijk deel van het compagniebeleid vormt om onze belangen ook in de toekomst te kunnen waarborgen.’ De brief werd afgesloten met de mededeling dat hij voor het einde van 1651 twee nieuwe dominees op het eiland kon verwachten.

Frederic gaf vergenoegd de brief terug aan de grinnikende secretaris. Volgens hem was Verburgh woest geweest toen hij de brief had gelezen. Zelf was hij ervan overtuigd dat Daniel er op een of andere manier iets mee te maken had gehad. Hij grijnsde. Wraak kon ook zo zoet zijn. Geen wonder dat Verburgh de inhoud van de brief niet met hem had gedeeld. Zowel de berisping van Reijnierszoon als het aanstellen van twee nieuwe mannen buiten hem om ondermijnde niet alleen zijn gezag, het betekende ook nog eens zwaar gezichtsverlies voor hem. De gouverneur zou van nu af aan op zijn tellen moeten passen, dat was zeker. Hij bedankte de secretaris voor zijn discretie en vervolgde met een glimlach zijn werkzaamheden.

De gezichten van de drie inheemse ouderen die tegenover de raad stonden waren grimmig en vastberaden. Frederic kende hen: zij waren de stamhoofden uit de drie grootste dorpen langs de Baai van Tayouan. Ze waren gekleed in een curieuze mengeling van kledingstukken. De een was gekleed in kleurrijke stoffen, de ander in een vervaagde Chinese tuniek terwijl de derde een oude, sjofele broek droeg die zo te zien ooit het eigendom was geweest van een Hollandse soldaat. Daarboven droeg de man een korte tuniek van hetzelfde bonte materiaal als de eerste man droeg. Ze zagen eruit als een stelletje armoedige landlopers.

Verburgh keek de drie mannen aan met een geveinsde blik van bezorgdheid. Hij had zware, donkere wallen onder zijn ogen vanwege slaapgebrek, veroorzaakt door het plotseling ziek worden van een van zijn kinderen, wat hem en zijn vrouw de hele nacht op had opgehouden. ‘Heren,’ begon hij met vermoeide stem. ‘Wat kan ik voor u doen? Ting Bin!’ Hij gebaarde naar de altijd aanwezige He Ting-Bin, een van de meest bekwame tolken die de compagnie tot haar beschikking had, om te komen helpen. He Ting-Bin was echter veel meer dan tolk: hij was belastinginner, dorpshoofd, pachter en bovendien een succesvol koopman en zakenman met een uitgebreid netwerk, zowel op Formosa als op het Chinese vasteland. Hij sprak Chinees, het lokale dialect, Hollands en had een oppervlakkige kennis van het Portugees, een combinatie die hem voor de VOC onmisbaar had gemaakt.

Ting-Bin nam de gebruikelijke rituelen door terwijl een griffier de nodige aantekeningen maakte van hun namen en de dorpen die de mannen vertegenwoordigden. De drie ouderen keken elkaar schichtig aan, onzeker over wie het woord moest nemen.

‘Excellentie,’ begon de man in de soldatenbroek diplomatiek, ‘we zijn u dankbaar dat u ons zo snel kon ontvangen.’

Frederic perste zijn lippen op elkaar: hij wist dat de mannen in werkelijkheid zes weken hadden moeten wachten om Verburgh te kunnen zien, ondanks de dringende aard van hun bezoek. Hij had zelf nog aangedrongen bij Verburgh dat hij het niet langer kon afhouden. Alsof dat iets had uitgemaakt.

‘Wij willen u op de hoogte brengen van het feit dat onze mensen het heel moeilijk hebben. De vermogende Chinese pachters, die het exclusieve recht hebben tot handel in onze dorpen, vragen veel te hoge prijzen voor de goederen die ze willen verhandelen.’ De man keek nerveus naar de tolk Ting- Bin, die een aardige doorsnee was van de soort Chinese zakenman waar hij het over had. Ting-Bin vertaalde plichtsgetrouw zonder zelfs met zijn ogen te knipperen.

‘Het aantal reeën in het gebied is drastisch afgenomen, excellentie. Zoals u weet is de handel in producten van deze dieren een van de weinige manieren voor ons volk om wat te verdienen, maar steeds meer dorpen worden gedwongen hun jachtgebied te delen, en als dit zo doorgaat…’ Weer wierp de man een onzekere blik in de richting van Ting-Bin, die zijn woorden onverstoord vertaalde. ‘De Chinese koopmannen stellen zeer lage prijzen vast voor het kopen van onze producten, en onze mensen hebben geen andere keus dan die te accepteren vanwege hun exclusieve verkooprechten. Deze onrechtvaardige situatie maakt het bijna onmogelijk voor ons om te overleven. Wij vragen u nederig om de omstandigheden te bestuderen. Daarbij vinden wij het ook onze verantwoordelijkheid u te waarschuwen dat de relatie tussen ons volk en de Chinezen aanzienlijk is verslechterd.

‘Veel van onze mensen voelen zich opgelicht door de Chinese pachters, excellentie. Er zijn al verscheidene incidenten geweest. U bent hier reeds van op de hoogte. Wij hebben u dit de vorige keer verteld.’ Het gezicht van de man verhardde even bij de herinnering, zijn toon klonk scherper.

Frederic wist dat er problemen waren ontstaan door het pachtsysteem. De Chinese handelaren hadden in de dorpen een waar monopolie en maakten daar zwaar misbruik van. Zij kochten de goederen in voor bespottelijk lage prijzen om ze vervolgens voor een veel hogere prijs aan te bieden aan de VOC en op het vasteland. In de beginjaren had het pachtsysteem goed gelopen, maar de situatie liep nu steeds meer uit de hand. De kwestie was intern al vaker ter sprake gekomen, en ook bij de gouverneur-generaal in Batavia onder de aandacht gebracht, maar het had weinig zin gehad. De hoge opbrengst die de jaarlijkse veilingen voor de verkoop van de verschillende pachten opbrachten vormden nu een groot deel van de inkomsten voor de VOC, die van het afschaffen van het dubieuze systeem een heikel punt maakte. Daarom ging de verkoop van de pacht gewoon door, en de oneerlijke monopolies bleven bestaan.

Verburgh knikte bedachtzaam nadat hij de drie mannen had aangehoord. Frederic vroeg zich af of hij werkelijk naar hen had geluisterd. Zoals altijd beloofde Verburgh dat hij zich te veel zou verdiepen en vertelde de drie dorpshoofden dat ze over een maand terug moesten komen.

Gefrustreerd moest hij het allemaal aanhoren. Zelf had hij de hele situatie anders aangepakt, maar Nicolaas Verburgh was de gouverneur van Formosa, niet hij. Er was weinig dat hij voor hen kon doen. De drie mannen verlieten het fort met hangende schouders, moedeloos vanwege het gebruikelijke ontwijkende antwoord, dat weinig verschilde van dat van een maand geleden.

Van Antonius Hambroek hoorde Frederic over de groeiende onrust en ontevredenheid onder de plaatselijke bevolking. Voor Daniels gedwongen vertrek hadden hij en Antonius nog herhaaldelijk geprobeerd om de gouverneur maatregelen te laten nemen om de Chinese handelaren onder controle te krijgen. De twee missionarissen stonden immers veel dichterbij de lokale bevolking en wisten wat voor invloed het gedrag van de pachthouders had op hun levens. Zij zagen van dichtbij hoe oneerlijk het pachtsysteem werkelijk was, en hoe het een steeds grotere kloof veroorzaakte tussen de inheemsen en de Chinezen. Meerdere malen hadden zij via een petitie de gouverneur gevraagd om de inheemse dorpelingen te beschermen tegen het onrechtvaardige systeem. Antonius ging zelfs zo ver om te zeggen dat het systeem onder de inheemsen mogelijk een opstand tegen de compagnie zou kunnen veroorzaken, iets dat Verburgh had weggewuifd als onzin. Maar ook gouverneur-generaal Reijnierszoon in Batavia had zo zijn twijfels over de pachtveilingen. Hij zag de scheve verhouding tussen de Chinese handelaren en de inheemsen, en was van mening dat de oorspronkelijke eilandbewoners recht hadden op een eerlijker behandeling. De aanbeveling aan zijn meerderen in Holland was dat het systeem moest worden stopgezet.

De Heren Zeventien waren het daar niet mee eens. Zij hadden gezien dat de veilingen veel te winstgevend waren geworden om er zo maar mee te stoppen. Trouwens, was hun argument, het systeem was mede opgezet om enige controle te behouden op de handel tussen de inboorlingen en het groeiend aantal Chinezen dat zich vestigden op Formosa, niet alleen om inkomsten te genereren. Volgens hen hadden ze op die manier beter zicht op de commerciële activiteiten van de Chinezen. Mochten ze tot het besluit komen ermee te stoppen, dan zouden ze een alternatief moeten vinden om de handel tussen de twee bevolkingsgroepen te reguleren.

Maar toch moest er iets gebeuren om de groeiende onrust tegen te gaan. Frederic had er al meerdere besprekingen over gehad met Verburgh en koopman Van Iperen. Op zijn aandringen regelde Verburgh een bijeenkomst met de belangrijkste pachthouders, onder wie de vermogende en invloedrijke handelaar Guo Wen-Bao. Verburgh legde uit dat hun oneerlijke manier van werken een buitenproportionele inflatie had veroorzaakt onder de inheemse bevolking, wat tot grote ontevredenheid had geleid. Hij stelde voor dat zij dezelfde prijzen zouden hanteren voor hetzelfde product over het hele eiland.

‘Maar excellentie,’ zei Guo gladjes. ‘Dit is een groot eiland. De gebergten en ravijnen maken veel delen van Formosa praktisch onbereikbaar. Het vervoer van de goederen naar sommige van deze gebieden is zeer kostbaar. Het zou daarom niet redelijk zijn om te verwachten dat wij daar onze waren zouden kopen en verkopen voor dezelfde prijs.’

Frederic keek verwachtingvol naar Verburgh voor zijn reactie. Wen-Bao had gelijk. Als Verburgh erop stond om de prijzen van de producten gelijk te stellen voor alle pachthouders, dan zou hij dat per regio moeten doen. Dat betekende dat ze hun administratie en supervisie per gebied zouden moeten aanpassen, en daar had de compagnie de mankracht niet voor.

Verburgh zuchtte: ‘Heren, u zult toch onderling eens moeten worden welke prijzen te hanteren en die redelijk te houden zodat de inheemsen kunnen overleven. Overigens kan ik u alvast mededelen dat de VOC tot een besluit is gekomen. De raad heeft onlangs de mogelijkheid besproken om binnenkort met vrije marktdagen te starten.’ De Chinezen keken hem niet begrijpend aan.

‘Laat mij het aan u uitleggen,’ zei Verburgh. ‘Gezien de huidige omstandigheden vindt de raad dat vrije marktdagen de toekomst hebben. Dit soort dagen wordt al voor langere tijd in Oost-Indië gehouden, en met succes. Mijn meerderen in Batavia willen dat wij ook op Formosa vrije marktdagen organiseren, voorlopig op experimentele basis. Er is dus besloten dat er vanaf volgende maand vrije markten zullen plaatsvinden op de vrijdagen. Om te beginnen in Saccam.’

De Chinese kooplieden wisselden onthutste blikken met elkaar.

‘Ook de lokale handelaren van de andere dorpen zullen voor deze markten worden uitgenodigd om hun handelswaar te verkopen. Zij mogen dan hun waren aanbieden aan elke willekeurige verkoper en kunnen dan zelf een verkoopprijs vaststellen. Het exclusieve recht van handelen dat u als pachthouder heeft zal op deze dagen niet geldig zijn.’

Frederic wachtte met ingehouden adem op hun reactie. Hij wist dat dit soort maatregelen drastische gevolgen zou hebben voor hun winstmarges. Hij dacht niet dat de Chinezen deze versoepeling in de handel zonder slag of stoot zouden accepteren, en hij had Verburgh er al voor gewaarschuwd.

‘Excellentie, wat een uitstekend idee!’ zei Wen-Bao met een huivering in zijn stem die verraadde hoe hij er werkelijk over voelde. ‘Ik weet zeker dat mijn collega’s en ik,’ hij gebaarde met zijn hand naar de groep handelaren, ‘ook op deze dagen goed zaken zullen doen.’

Verburgh keek opgelucht. ‘Prima!’ zei hij, voldaan, alsof het onderwerp daarmee was afgedaan. Maar Frederic fronste, hij had zijn ernstige twijfels. Hij kende Wen-Bao maar al te goed. De man was sluw en hebzuchtig, en hij vermoedde dat hij al in gedachte aan het broeden was op de mogelijkheden om de vrije marktdagen te omzeilen. De tijd zal het leren, dacht hij cynisch.

Frederic volgde de nieuwe ontwikkelingen op de voet. De eerste vrije marktdagen werden een daverend succes, vooral voor de lokale bevolking. Er kwamen veel meer kooplieden en handelaren op af, zowel inheemse als Chinese. Ze kwamen uit verschillende gebieden met hun koopwaren aanzetten, die ze tegen gunstiger prijzen konden verkopen dan normaal. Hoewel de inheemse dorpen in de meer afgelegen regio’s nog steeds de hogere monopolieprijzen moesten betalen, waren de handelsomstandigheden voor de dorpen rondom Zeelandia en Saccam enorm verbeterd. Op de andere dagen verkochten de lokale handelaren natuurlijk liever niet aan de Chinezen, aangezien ze op de vrijdagen veel betere zaken konden doen en betere prijzen voor hun producten konden krijgen. De sfeer op de markten was goed en de levensstandaard van de lokale bevolking ging gestaag omhoog. Bijna iedereen was gelukkig, behalve de Chinese pachthouders. Zij moesten nu ineens onderling met elkaar concurreren en betere prijzen betalen voor wat de inheemsen te bieden hadden. Algauw voelden zij de verandering in hun portemonnee.

Zoals hij had voorzien probeerden sommige pachthouders het systeem te omzeilen. Zo geslepen als ze waren betaalden zij hun mannetjes om op de vrijdagen buiten de dorpsgrenzen hun posities in te nemen. Daar wachtten ze de inheemse handelaren op en intimideerden hen zodanig dat zij zich gedwongen voelden hun producten ter plekke tegen veel te lage prijzen te verkopen. De klachten kwamen al snel binnen, en Verburgh liet onmiddellijk affiches plaatsen met daarop het verbod tot handelen buiten de marktgebieden op vrijdagen. Om ervoor te zorgen dat dit soort praktijken niet meer voorkwam werden er soldaten bij de toegangswegen geplaatst, en alles leek weer goed te gaan.

Maar een half jaar nadat de vrije markten begonnen waren, kwamen de zeven Chinese pachthouders opnieuw hun beklag doen bij Verburgh. De mannen liepen de zaal binnen met een air van zelfvertrouwen. Nadat de begroetingen uitvoerig waren vertaald kwam Guo Wen-Bao vrijwel direct ter zake. Sinds het invoeren van de vrije marktdagen hadden hij en zijn collega’s hun inkomsten uit Saccam en Zeelandia drastisch zien verminderen. In een poging het verschil goed te maken hadden ze steeds meer gehandeld in de meer afgelegen gebieden, maar de rompslomp en kosten die met het vervoeren van de goederen gemoeid gingen konden de verliezen niet goed maken. ‘De vrije markten hebben een zeer nadelig effect op onze handel, excellentie,’ zei hij stijfjes.

‘Dat was te verwachten,’ zei Verburghs bits. ‘De vrije markten bestaan al langer dan vandaag, ook waar u vandaan komt. Ze zijn door ons georganiseerd om iedereen een eerlijker kans te bieden om handel te drijven, iets wat u met uw onbeschaafd hoge prijzen eerder onmogelijk maakte. We hebben het hier al over gehad.’ Het was een van de weinige keren dat Frederic het met Verburgh eens was, en hij deelde zijn ongeduld. Voor deze mannen ging het werkelijk alleen maar om het geld.

‘Aha,’ zei Wen-Bao, duidelijk de woordvoerder namens de anderen. ‘Dat is misschien wel waar. Maar uwe excellentie vergeet iets. We hebben immers goed betaald voor de pachtrechten, maar vanwege de vrije markten zijn die vrijwel waardeloos geworden. Wij voelen ons enigszins bedrogen, en zijn hier gekomen voor rechtvaardiging. We willen gecompenseerd worden voor het geld dat wij hebben betaald voor de pachtrechten tijdens de jaarlijkse veiling.’ Hij glimlachte dunnetjes.

‘Dat zal niet mogelijk zijn,’ zei Verburgh, geschrokken.

‘O,’ zei Wen-Bao. ‘In dat geval zal uwe excellentie er ongetwijfeld begrip voor hebben als geen van ons de pachtrechten tijdens de komende veiling zal verlengen.’ Zijn toon was rustig, alsof hij wist dat hij zijn gelijk zou krijgen. ‘Excellentie.’ Hij boog licht in de richting van Verburgh als teken dat de bijeenkomst wat hem betreft afgelopen was, draaide zich om en vertrok, de andere zes achter hem aan.

***

De raad van Formosa zat nu met een probleem. Het geld dat de VOC elk jaar opbracht alleen al van de verkoop van pachtrechten aan deze zeven mannen, was meer dan de helft van wat de veilingen binnenhaalden over het hele eiland. Als de zeven Chinese pachthouders hun dreigementen waarmaakten, dan zou het verlies aan inkomsten enorm zijn. Zo’n besluit durfde Verburgh niet alleen te nemen.

Het bleek dat hij dit niet hoefde te doen. De inkomsten van de veilingen waren te aanzienlijk geworden om op het spel te zetten. In Batavia vond men dat de handel tussen de lokalen en de Chinezen een natuurlijk proces was dat niet kon worden tegengehouden, maar het moest wel worden gereguleerd. Het pachtsysteem werd dus gehandhaafd. De vrije marktdagen bleven nog wel plaatsvinden, maar deze werden steeds meer aangepast ten gunste van de pachthouders, en schoten hun werkelijke doel voorbij. Na een tijdje hielden zij op te bestaan.

Tegen de tijd dat de eerstvolgende jaarlijkse pachtveiling werd gehouden ging het mis. Toen het alle andere Chinese handelaren duidelijk werd dat de pachtrechten opnieuw winstgevend zouden kunnen zijn, was de opkomst op de veiling ongekend groot. Iedereen wilde de rechten weer bemachtigen, waardoor de prijzen omhoog schoten, ver boven hun werkelijke waarde.

Het voorspelbare gebeurde. Door een tegenvallende oogst genereerde de landbouw te weinig inkomsten, waardoor veel pachthouders niet aan de tweede betalingstermijn konden voldoen. Zij belandden diep in de schulden.

In het begin was de compagnie nog redelijk coulant, maar het aantal handelaren dat in de schulden belandde ging drastisch omhoog, net zoals de hoogte van de schulden. Ze moest wel wat doen om ervoor te zorgen dat het niet uit de hand liep. Diegenen die hun schulden van de afgelopen jaren niet hadden afgelost, werden uitgesloten van deelname aan de eerstvolgende pachtveiling, en er werd strenger opgetreden tegenover handelaren die hun schulden niet konden betalen. Vele faillissementen waren het gevolg.

Nu waren zelfs de vermogende Chinezen in de problemen geraakt, en de onvrede onder de Chinese bevolking nam toe.

Voor de inheemsen werd het leven er ook al niet gemakkelijker op. De prijs van hertenvlees, hun belangrijkste handelswaar, was fors gedaald, en met het ophouden van de vrije marktdagen keerden de voor hen ongunstige handelsverhoudingen weer terug.

Alleen de compagnie had winst gemaakt op de pachtveiling, en bleef doorgaan met het innen van de verscheidene belastingen op licenties en alledaagse producten. Nog steeds zetten sommige werknemers van de VOC hun illegale hoofdbriefinspecties en corrupte praktijken om hun salarissen aan te vullen, voort. De economie verslechterde, en het levensonderhoud van een groot deel van de bevolking van Formosa kwam flink onder druk te staan. En dan was er ook nog de grilligheid van Moeder Natuur, die de situatie er vaak niet beter op maakte.





XI


In opstand tegen de VOC


Guo Wen-Bao had zich altijd een rijke man gevoeld. Hij was ook rijk: misschien was hij zelfs wel een van de meest vermogende Chinezen op het eiland, en invloedrijk bovendien. Niemand was dan ook verbaasd toen hij werd voorgedragen om de Chinese gemeenschap in Zeelandia te vertegenwoordigen. Zijn vader Guo Jin-Bao, die tijdens de beginjaren van de Hollandse bezetting naar Formosa was geëmigreerd, had vroeger ook al als dorpshoofd gediend. In het begin was zijn moeder zeer kritisch geweest tegenover zijn vader vanwege zijn nederige houding tegenover de Hollanders. Volgens zijn oudere broer was er ooit een incident geweest waarin ze ernstig was vernederd door de bezetters, waardoor zij hen haatte en wrok koesterde. Maar toen zijn vader werd benaderd voor de functie van dorpshoofd was ze zo buigzaam als bamboe: ze was gehaaid genoeg om in te zien wat voor voordelen de positie met zich meebracht. Zijn vader had meer integriteit en had nog getwijfeld of hij het wel wilde, maar zij had hem uiteindelijk overgehaald de functie te aanvaarden.

Sindsdien had de compagnie zijn vader goed beloond voor zijn toewijding, en het geld dat hij bij de VOC verdiende, investeerde hij in verschillende ondernemingen die hem uiteindelijk een klein fortuin hadden opgeleverd. Zijn moeder hoefde allang niet meer te werken en bleef thuis met de nieuwe status van echtgenote van een dorpshoofd. De lange dagen van het werken op het veld had ze achter zich kunnen laten.

Zodra hun vermogen het toeliet hadden zijn ouders een nieuw, stenen huis laten bouwen en bedienden aangenomen. Zijn ouders kregen nog één zoon: Hua-Yi. Ze vertroetelden en verwenden hen allebei, maar vooral Hua-Yi, van wie ze het moeilijk konden verhullen dat hij hun lievelingszoon was.

Net zoals zijn broer was Wen-Bao slim, handig en ondernemend. Erg verrassend was het allemaal niet: hun vader was een succesvol ondernemer geworden en creatief in het verdienen van geld. Toen die overleed had hij hun een aardig vermogen nagelaten.

Tegen de tijd dat ook hun moeder stierf werd hun familienaam Guo in één adem genoemd met invloed en geld door de Chinezen op Formosa. Hij nam de leiding van het familiebedrijf op zich en het duurde niet lang voordat hij de lucratieve, doch dubieuze handel van het lenen van geld had ontdekt. Hij had zich gevestigd in Zeelandia, dicht bij het fort en de woning van de gouverneur, een gebied met een grote aantrekkingskracht op rijke Chinese migrantenfamilies.

Toen de VOC begon met het veilen van pachtrechten waren hij en Hua-Yi een van de eersten die de meer lucratieve handelsrechten in de meer bevolkte dorpen opkochten. Zijn winstmarges groeiden gestaag en ook het aantal mensen op zijn loonlijst nam toe. Wen-Bao was wel zo slinks dat hij regelmatig eer betoonde aan de belangrijkste functionarissen van de VOC. Zo stuurde hij geregeld geschenken naar de residentie van de gouverneur, of hij nodigde hem uit in zijn eigen huis voor een banket. Een enkele voorganger was nog wel bij hem thuis geweest, waarschijnlijk uit beleefdheid of nieuwsgierigheid, maar gouverneur Verburgh sloeg de uitnodigingen altijd af. Het deerde Wen-Bao niet, zolang hij de Hollandse autoriteiten maar aan zijn kant had. Hij was immers pragmatisch genoeg om de relatie met de kolonisten goed te houden, vooral als zij het pachtsysteem handhaafden dat mensen zoals hij zo rijk hadden gemaakt.

Voor hem was het inheemse volk uitschot. Hij keek op hen neer en beschouwde hen als lomp en barbaars. Hij had er dan ook geen enkele moeite mee om gebruik te maken van het systeem dat de Hollanders hadden opgezet. Ook vond hij dat hij het recht had om de prijs te bepalen van de goederen die hij kocht, hij betaalde immers grof geld voor de jaarlijkse pachtrechten. Bovendien onderhield hij een gezin en er waren vele andere pachthouders die exact hetzelfde deden als hij. Last van zijn geweten had hij in ieder geval niet.

Maar nu was dat veranderd. Door het fiasco rond de pachtveilingen was ook Wen-Bao in de problemen gekomen. Net zoals zijn broer was hij redelijk vermogend geworden door de akkers die hij had gepacht van de VOC. De akkers liet hij bewerken door een klein leger landarbeiders, dat hij een schamel salaris betaalde om de winstmarges zo hoog mogelijk te houden. Maar door de hoge prijzen die ze voor de pachtrechten hadden betaald en de uitermate slechte oogst in september was aan hun rijkdom een abrupt einde gekomen. Het geld dat ze aan de VOC verschuldigd waren voor achterstallige betalingen voor de pachtrechten ging tot twee jaar terug, en het zag ernaar uit dat ze het niet terug zouden kunnen betalen. De compagnie was niet alleen heerser over het eiland, ze had ook nog eens de macht over hun fortuin verkregen. En dat wrong.

Maar vanavond wilde hij daar niet aan denken. Ter afleiding had hij een meisje, zijn nieuwste aanwinst, naar zijn slaapvertrekken laten brengen. Hier deed hij het voor. Hij rilde van genot toen hij zag hoe het meisje haar tuniek van haar schouders liet vallen, precies zoals hij haar had gezegd dat ze moest doen. Haar kleine borsten waren stevig en fier, zo anders als die van zijn vrouw, van wie de borsten de vreemde neiging hadden om zowel te krimpen als te gaan hangen. Hij reikte naar haar en moedigde haar aan om dichterbij te komen. Ze was zijn tweede concubine, nauwelijks vijftien, verlegen en maagdelijk. Verrukkelijk was dat toch.

Voorzichtig gehoorzaamde ze hem en kwam nader, haar ogen groot en angstig.

‘Kom dichterbij, kleine bloem,’ fluisterde Wen-Bao en trok haar bij haar arm naar zich toe. ‘Ga liggen. Ik doe je geen pijn,’ zei hij met hese stem, opgewonden bij het zien van haar naakte bovenlichaam, haar pantalons nog steeds bevestigd door een sjerp aan haar taille.

Het meisje slikte, sloot haar ogen en liet zich naast hem op het bed zakken. Zelf was hij halfnaakt op het bed gaan liggen, zijn vadsige witte buik uitpuilend tot over zijn broek. Van schrik opende ze haar ogen weer bij het voelen van zijn hand op haar borst. Eerst streelde hij haar zacht, kneedde haar boezem voorzichtig, maar het kneden werd knijpen en ze gaf een kreet toen hij zijn nagels venijnig in haar tepel zette. De tranen sprongen haar in de ogen.

Hij glimlachte. Het meisje, dat jong genoeg was om zijn dochter te zijn, was nu van hem, en hij kon met haar doen wat hij wilde. Hij was verheugd over de macht die hij over haar had en zou genieten van het moment dat hij haar eindelijk mocht ontmaagden. Het kind was de oudste dochter van een van de boeren in Saccam, die haar aan hem had geschonken om een deel van zijn schulden aan hem af te kunnen lossen. Hij prijsde zich gelukkig dat hij zich in deze tijden nog een concubine kon veroorloven. Hij stond op van het bed en liet de rest van zijn kleding vallen, zijn stijf geworden geslachtsdeel klopte opdringerig. Snel verwijderde hij de sjerp en trok de pantalon over haar heupen heen. Met smakkende lippen staarde hij gefascineerd naar de driehoek van donker schaamhaar. Het meisje was rigide van spanning, haar ogen gevuld met tranen.

‘Niet bang zijn, kleintje,’ zei hij. Hij ging gretig bovenop haar liggen met zijn corpulente buik en spreidde met een ongeduldige hand haar dijen, zoekend naar haar warme vocht. ‘Toe nou, meisje,’ zei hij toen hij voelde dat ze zich verzette. Hij nam zich voor om zich in te houden. Zijn begeerte naar de excentrieke seksuele spelletjes waar hij normaal de voorkeur voor had zouden moeten wachten totdat hij haar van haar onschuld had verlost. Hij vond de opening tot haar vrouwelijkheid en drong met een zucht bij haar binnen. Het kind onder hem kermde zacht toen hij haar volledig penetreerde. Het ritme van zijn vleselijke behoeften nam het van hem over, waarna hij zich niet langer bewust was van haar gekerm. Hij keek naast zich, naar zijn evenbeeld in de gepolijste koperen spiegel die hij strategisch had laten plaatsen naast het bed. Het zien van zijn paringsdaad verhoogde zijn opwinding, en hij bereikte zijn hoogtepunt met een schreeuw van genot. In de spiegel zag hij de witte pokkenlittekens afgetekend tegen de roze gloed op zijn gezicht die zijn orgasme had veroorzaakt. Hij rolde van haar af, zwetend en uitgeput van de inspanning, waarna hij vrijwel onmiddellijk in slaap viel.

De volgende ochtend kreeg hij bericht dat zijn broer hem wilde zien. Samen met nog wat andere boeren en pachthouders die op het randje van de financiële afgrond zaten, wilde hij hun toekomst bespreken. Wen-Bao besefte dat hij weinig te verliezen had, en ging naar het huis van Hua-Yi, die uit voorzorg al zijn bedienden weg had gestuurd zodat niemand hen zou kunnen afluisteren.

‘Er moet echt wat veranderen,’ begon Hua-Yi vastbesloten toen ze gezamenlijk om de tafel zaten. Wen-Bao en de anderen leunden samenzweerderig naar voren om hem aan te horen. ‘We moeten de macht van de roodharige barbaren af zien te nemen. Ze hadden nooit het recht, om zomaar beslag te leggen op het eiland. Nu zijn ze er ook nog eens in geslaagd om ons financieel aan de grond te krijgen. Ze hebben ons in een wurggreep. Dit kan zo niet langer doorgaan! Het moment is nu aangebroken. We moeten het heft in eigen handen nemen. De toekomst van Formosa ligt bij ons.’ De andere mannen knikten heftig en mompelden dat ze het met hem eens waren. Wen-Bao luisterde aandachtig.

‘Ik heb een plan bedacht,’ zei Hua-Yi. ‘We kunnen de gouverneur en al zijn hogere functionarissen en officieren uitnodigen voor een banket ter gelegenheid van het komende Maanfestival.’

Een van de mannen veerde overeind. ‘Ja!’ lispelde hij opgewonden. ‘Dan voeren we ze dronken, dan zijn ze niet op hun hoede en zijn ze kwetsbaar. Dan nemen we hen te grazen!’ Allemaal keken ze verwachtingsvol naar Hua-Yi.

‘Precies. Tegelijkertijd kunnen we mensen bijeenbrengen in Saccam. We roepen onze landgenoten op om een leger te vormen. De onvrede is groot, dus waarschijnlijk zullen de meesten met ons meedoen, daar ben ik van overtuigd. Ze hebben bijna niets meer te verliezen. Terwijl wij die voc-lieden afslachten in Zeelandia, vallen de anderen de kolonisten aan in Saccam. Op die manier kunnen ze elkaar niet te hulp schieten. Dat zou onze enige kans zijn tot slagen.’ Opgewonden fluisterden de mannen onder elkaar terwijl het idee langzaam gestalte begon te krijgen.

Maar Wen-Bao keek bedenkelijk. Dit was niet wat hij in gedachte had. ‘Het is een goed en slim plan, Kleine Broer, en het zou nog wel eens kunnen slagen,’ zei hij vleiend. ‘Maar misschien is de tijd er nog niet rijp voor. Het lijkt mij beter nog even te wachten.’ Hij veinsde een bezorgde blik. In werkelijkheid dacht hij hoe zijn persoonlijke belangen in gevaar zouden komen bij het uitvoeren van een dergelijk plan. Hij woonde in het dorp Zeelandia, waar hij de vertegenwoordiger was voor de Chinese gemeenschap, en had een redelijk goede relatie met de Hollandse autoriteiten. Bovendien genoot hij bepaalde privileges onder de Hollanders die hij liever niet op wilde geven, en had hij bepaalde bronnen van inkomsten waar zijn broer niets van afwist en die zouden verdwijnen als de VOC om zou vallen. Stel dat het plan misgaat, en ze achter zijn betrokkenheid komen? Dan had hij nog veel meer te verliezen dan zijn broer. Maar hij moest voorzichtig zijn. Hua-Yi vertrouwde hem. Eigenlijk had hij stiekem een bloedhekel aan zijn jongere broer. Hij was altijd al jaloers geweest op zijn knappere verschijning en charismatische uitstraling. Zelf had hij geen van beide. Hoewel zijn vader altijd wel zijn best had gedaan om het te verbergen, wist hij dat Hua-Yi zijn lievelingszoon was. En dat had altijd aan hem geknaagd, als een etterende zweer.

‘Trouwens, we hebben nog helemaal niets vernomen van Heer Koxinga,’ vervolgde hij met afgemeten stem. ‘We weten niet of hij ons op dit moment bij kan staan. Als we hieraan beginnen, zal de compagnie alle Hollandse troepen op het eiland laten verzamelen om haar belangen te beschermen. Hoe moeten wij daartegen vechten? Geloof mij, het juiste moment is nog niet aangebroken.’

‘We kunnen niet langer wachten,’ weerlegde Hua-Yi, zichtbaar geïrriteerd dat Wen-Bao vraagtekens zette bij zijn plan. ‘Als we dit nu niet groots aanpakken, zullen de arbeiders doorgaan met hun kleinschalige, ongeorganiseerde onlusten die niets uithalen. Die zullen de Hollandse troepen gemakkelijk verijdelen, net zoals ze dat eerder hebben gedaan. Nee, we moeten hen deze keer verrassen. Anders zullen ze alleen nog maar meer op hun hoede zijn. We moeten nu echt tot actie komen.’

‘Hij heeft gelijk,’ zei een van de anderen, die zojuist uitgebreid had verteld hoe zijn financiële omstandigheden ertoe hadden geleid dat hij bijna al zijn huisbedienden had moeten laten gaan. Zijn vrouw liep nu continu te klagen dat hij haar de luxe had afgepakt waaraan ze gewend was geraakt. Hij had zijn klaagzang met groeiende ergernis aangehoord.

‘We laten dit Heer Koxinga weten, zodat hij op de hoogte is. Misschien kan hij ons bijstaan in het verdrijven van de brutale buitenlanders,’ zei een van de mannen hoopvol. De anderen knikten opgewonden.

‘Maar stel dat het mislukt?’ vroeg Wen-Bao. ‘Stel dat de Hollanders erachter komen wat we van plan zijn, wat gebeurt er dan? Niet alleen wij zullen er dan onder lijden, duizenden onschuldige landgenoten die hier niets van afweten worden er ook de dupe van.’ Hij trok een ernstig bezorgd gezicht.

De mannen keken hem zwijgend aan. ‘Ge ge, Grote Broer, u verbaast me,’ zei Hua-Yi, gepikeerd. ‘Kennelijk heb ik mij in u vergist, u laat zich regeren door uw angst. Ons besluit staat al vast, de beginselen van de opstand zijn gezaaid. Als u zich zorgen maakt over uzelf, laat het dan maar aan ons over. Ga gerust naar huis en speel maar met uw nieuwste concubine.’

Een van de mannen gniffelde.

‘Wij lossen dit wel op,’ zei Hua-Yi vol zelfvertrouwen. Iedereen zweeg en keek stoïcijns voor zich, het was duidelijk dat zij zich schaarden aan de kant van Hua-Yi.

Wen-Bao’s gezicht werd vuurrood, woest dat hij zo te kijk werd gezet door zijn jongere broer in het bijzijn van deze mannen. Geen van hen bleek hem te willen steunen in zijn bedenkingen, maar het ergste was dat Hua-Yi hem had uitgemaakt voor een lafaard, wat nog waar was ook. Dit was ernstig gezichtsverlies. Onhandig kwam hij overeind, enigszins belemmerd door zijn dikke buik.

‘Ik hoop dat u gelijk hebt. Voor ons allemaal,’ zei hij met een verontwaardigd gezicht, de pokkenlittekens wit afgetekend tegen zijn vurige wangen. Woedend liep hij naar huis. Hij kalmeerde enigszins bij de gedachte dat er zonder twijfel anderen waren, die er net zo over dachten als hij. En als hij die gevonden had, dan zouden zij wel naar hem luisteren. Voor hem viel er te veel te verliezen. Zijn broer zou hiervoor boeten, dat was zeker.

***

Vlak na zonsondergang werd de wacht bij de ingang van het fort verrast door de drie Chinezen. De mannen haastten zich door de abrupte duisternis. Schichtig keken ze om zich heen, maar verder was er niemand te zien in de stromende regen. Kapitein Danker, die avonddienst had en leiding had over de wacht, vond dat de mannen zich vreemd gedroegen, en bekeek hen achterdochtig. Hij was helemaal verbaasd toen hij zag wie het waren: deze drie mannen behoorden tot de meest prominente Chinese bewoners van Zeelandia. Eén van hen kende hij in het bijzonder: hij kwam geregeld naar het fort om met de gouverneur te praten over allerlei zaken. Meestal werd hij dan vergezeld door een hele entourage bedienden en klerken. Dat ze zich nu hier bevonden, in dit hondenweer, op de avond van het Maanfestival, was op zijn zachtst gezegd vreemd.

‘Ik moet de gouverneur spreken,’ zei de man met het door pokken verminkte gezicht op commanderende toon.

‘Niet nu, vriend,’ zei Danker beleefd. ‘Als u met de gouverneur wilt spreken, kom dan morgenochtend terug. Hij is nu in zijn huis om zich voor te bereiden voor het banket vanavond. Nu komt het niet goed uit.’

‘Dit is belangrijk,’ zei de men op hooghartige toon.

‘Dat zeggen ze allemaal. Nee, het spijt me. Kom morgen terug,’ zei Danker, licht geërgerd dat de man zo volhield. De twee dienstdoende soldaten stapten naar voren, hun geweren tegen zich aangedrukt om zijn boodschap te benadrukken.

De gezette Chinees bleef staan waar hij was, totaal niet onder de indruk. ‘Dit is een noodgeval. Het zou ook in uw eigen belang zijn om ons met de gouverneur te laten spreken, vriend.’

‘Wat voor noodgeval heb je het over?’ vroeg een van de soldaten in redelijk Chinees.

‘Wij komen om hem te waarschuwen. Het is in het belang van de compagnie, en, zoals ik al zei, ook in jullie belang.’

Onzeker wisselde Danker een blik met zijn mannen, maar als hun meerdere was hij verantwoordelijk, dus de beslissing was aan hem. Even wist hij niet wat hij ermee aan moest. Dit was hoogst ongebruikelijk. Hij wilde de gouverneur niet storen, maar iets deed hem twijfelen. Hij besloot de drie Chinezen binnen de muren van het fort toe te laten, maar hij stond erop dat ze daar bleven terwijl hij de gouverneur op de hoogte bracht van hun bezoek.

De regen was opgehouden toen hij aanklopte bij de elegante woning van de gouverneur. Het geluid van sloffende voeten kwam steeds dichterbij. De deur werd uiteindelijk opengedaan door een chagrijnig ogende Chinese dienstmeid. Ze keek hem zwijgend aan.

‘Ik moet de gouverneur spreken,’ zei Danker kortaf. De oude vrouw bekeek hem met een nors gezicht, zichtbaar geïrriteerd dat ze was gestoord bij haar werkzaamheden.

‘Schiet op! Het is belangrijk. Er zijn wat mensen die hem willen spreken,’ zei hij bij het zien van haar koppige blik. Ze knikte brommerig en liet hem binnen, waarna ze gebaarde naar het werkvertrek van de gouverneur boven, niet van plan de man zelf te storen. Boven op de overloop kwam de vrouw van de gouverneur uit haar slaapkamer tevoorschijn, nog enkel gekleed in keurslijf en onderrok. Ze deinsde geschrokken achteruit, een hand bescheiden tegen haar borst aangedrukt. ‘Wat is er hier aan de hand?’

‘Mijn excuses dat ik zo bij u binnen loop, mevrouw Verburgh,’ verontschuldigde de kapitein zich. ‘Er zijn een aantal Chinese heren die uw man willen spreken. Ze zeggen dat het zeer dringend is. Het zijn handelaren uit het dorp. Een van hen vertegenwoordigt de Chinese gemeenschap als dorpshoofd.’

‘Nicolaas! Je kunt maar beter komen!’ riep ze tegen de dichte deur achter haar. Haar man kwam tevoorschijn, gekleed in zijn officiële tenue. Alleen zijn jasje ontbrak, de bovenste knopen van zijn shirt waren nog niet dichtgeknoopt.

‘Kapitein Danker. Wat is hier in vredesnaam aan de hand?’ vroeg Verburgh toen hij hem in conversatie zag met zijn vrouw in haar onderkleding.

‘Ik geloof dat u beter even met me mee kunt gaan, meneer. Drie Chinese bezoekers. Er schijnt iets aan de hand te zijn waar ze u over willen spreken. Ze zeggen dat het dringend is.’ Verburgh stond erom bekend dat hij er niet van hield gestoord te worden buiten zijn normale werktijden. ‘Ze zeggen dat ze u komen waarschuwen.’

‘Goed dan,’ zei Verburgh. ‘Haal mijn schoenen, mens,’ beval hij de dienstmeid die achter hem stond. De oude vrouw haastte zich om te doen wat haar werd gezegd. ‘Waar zijn die lui?’

‘In de binnentuin, meneer. Ik heb ze gevraagd daar te wachten.’

‘Haal generaal Isaaks en meneer Coyett, voor het geval dat. En haal Ting-Bin. We zullen hem nodig hebben als tolk.’

***

Wen-Bao had tien minuten nerveus staan wachten toen Ting-Bin met een zelfingenomen blik het plein overstak. Wen-Bao groette hem zuurtjes. Net als hijzelf was Ting-Bin een vermogend en invloedrijk koopman met uitstekende connecties binnen de VOC. Maar daarnaast was hij ook nog werkzaam voor de compagnie als eersterangs tolk. Wen-Bao haatte het dat hij afhankelijk van hem was, en benijdde Ting-Bin om de positie waarin hij zich bevond. Door zijn werkzaamheden was Ting-Bin altijd als een van de eersten op de hoogte van wat er zich onder de Hollanders afspeelde. Hij vroeg zich af of hij hem wel kon vertrouwen. Zij deelden dezelfde belangen, dat wel. Maar je wist het maar nooit. Het was welbekend dat Ting-Bin geregeld zaken deed met de Zhengs, en ongetwijfeld met Heer Koxinga zelf. De kans was groot dat hij dubbelspel speelde: tegenwoordig kon je nooit weten waar iemands loyaliteit lag. De Hollanders waren achterlijk dat ze uitgerekend hem als tolk hadden aangesteld, vond hij.

‘Ik hoop dat hier een goede reden voor is,’ bromde Verburgh toen hij aan kwam lopen.

‘Er is zeker een goede reden, excellentie,’ zei Wen-Bao. Hij wierp een schichtige blik richting de poortopening van het fort, een subtiel teken voor de gouverneur dat hij en zijn twee collega’s liever niet binnen de muren van het fort gezien wilden worden. Verburgh begreep het en gebaarde de mannen naar binnen, uit het zicht van toevallige voorbijgangers. Ook Isaaks en Frederic Coyett waren inmiddels gearriveerd, beiden gekleed in het officiële tenue dat hun rang van hen verlangde voor het komende avondbanket. De twee mannen voegden zich met vragende blikken bij het gezelschap.

‘Excellentie, we komen u waarschuwen voor een zeer ernstige situatie,’ begon Wen-Bao op dramatische toon. Zijn twee collega’s stonden dicht tegen hem aangedrukt, duidelijk niet op hun gemak. ‘Vanavond bent u en uw staf uitgenodigd voor het banket om het Maanfestival samen met de Chinezen uit het dorp te vieren.’

Verburgh keek hem met opgetrokken wenkbrauw aan. ‘Ja. Wat is daarmee?’

Hij glimlachte. Het Maanfestival werd al jarenlang gebruikt als gelegenheid om de prominente Chinezen zoals hij en de Hollandse autoriteiten bijeen te brengen. Hij wist dat dergelijke evenementen door Verburgh werden beschouwd als een vervelende plicht.

‘Excellentie. Het gaat hier om een complot,’ fluisterde hij. ‘Ze zijn van plan om u en uw mannen dronken te voeren en u te vergiftigen zodat zij u op een lafhartige wijze aan kunnen vallen om zo het fort te bemachtigen.’

Verburgh en Isaaks keken hem sceptisch aan, hun ogen vol ongeloof. Coyett reageerde als eerste. ‘Is dit soms een of andere lugubere grap? Want als dat zo is, dan…’

‘Geen grap, meneer Coyett. Dit is een zeer serieuze zaak,’ verzekerde Wen-Bao hem. Zijn collega’s knikten met ernstige gezichten en herhaalden zijn laatste woorden als een papegaai. ‘Maar er is nog meer. Op dit moment verzamelt een groot leger van mensen zich in Saccam. Terwijl de dorpelingen in Zeelandia u en uw mannen zullen aanvallen tijdens het banket, zijn zij van plan een aanval te doen op de Hollandse vesting in Saccam.’ Ting-Bin vertaalde zijn woorden met opgewonden toon naar het Hollands.

‘Hoe weet u dit allemaal?’ riep Verburgh onthutst.

‘Ik weet dit, omdat ik informatie heb over een zekere Guo Hua-Yi.’ Wen-Bao voelde een spier in zijn gezicht vertrekken. Hij stond op het punt zijn bloedeigen broer te verraden. Als Hua-Yi daar ooit achter zou komen, dan zou hij zijn leven niet zeker kunnen zijn. Toch ging hij verder, er was nu geen weg meer terug. ‘Blijkbaar zit de man diep in de schulden en nu houdt hij de compagnie verantwoordelijk voor zijn onfortuinlijke situatie. De ellendige man is erin geslaagd een leger boeren te verzamelen. Een aanval op uw landgenoten is onvermijdelijk, excellentie. Ik voel het als mijn eervolle plicht om u te waarschuwen.’

Verburgh trok bleek weg. ‘Ik dacht dat jullie zo’n vredelievend volk waren!’ zei hij verontwaardigd. Ting-Bin vertaalde de opmerking zonder blikken of blozen ten behoeve van Wen-Bao, die een gepijnigde uitdrukking veinsde.

‘Breng deze mannen naar binnen en houd ze in de gaten!’ beval Verburgh aan de dichtstbijzijnde officier. ‘En sluit het fort af! Zorg ervoor dat niemand kan zien wat er zich binnen het fort afspeelt. Niemand hoeft te weten dat we zijn gewaarschuwd.’

Het verbaasde Wen-Bao hoe snel het fort in volle staat van militaire paraatheid werd gebracht. Overal waren er soldaten. Er gold nu een uitgaansverbod: niemand mocht het dorp verlaten uit angst dat de rebellen in Saccam zouden worden gealarmeerd. Op bevel van de gouverneur werden de huizen van alle Chinezen in en rondom Zeelandia grondig doorzocht op wapens, maar er werd niets gevonden.

‘Danker!’ riep Isaaks. Kapitein Danker was onmiddellijk aan zijn zijde. ‘Stuur een bode met spoed naar Saccam om de kolonisten daar te waarschuwen. Zeg dat ze zich moeten schuilhouden in de stallen, daar zullen ze het veiligst zijn. En neem wat van je mensen mee om poolshoogte te nemen bij de Baai van Taoyuan. Ga kijken wat daar daadwerkelijk gebeurt en keer direct terug om mij op de hoogte te brengen. Zorg ervoor dat ze je niet zien.’

Terwijl twee ruiters met grote vaart richting Saccam reden om de kolonisten te waarschuwen, reed Danker met een aantal van zijn mannen de duisternis in. Hij was lang genoeg op het eiland geweest om zich ook in het donker te kunnen oriënteren. Al snel bevond hij zich bij de Baai van Taoyuan, waar ze afstegen. Met zijn drieën beklommen ze de heuvel om goed zicht te krijgen op de rijstvelden aan de andere kant. Wat ze daarvandaan zagen, bovenop de heuvelkam, deed hen huiveren.

Op een van de grootste rijstvelden van Saccam hadden duizenden mensen zich verzameld. Sommigen hadden fakkels, anderen waren bewapend met scherpe bamboesperen, zeisen en ander vervaarlijk uitziend landbouwgereedschap.

Voor een ogenblik lag Danker samen met zijn mannen tegen de heuvelrug gedrukt. Snel probeerde hij de aantallen en de bedreiging van de bonte verzameling mensen in te schatten. Toen gaf hij het bevel tot terugkeer. Voorzichtig begonnen ze aan de afdaling richting het strand. Zonder goed te kunnen zien waar hij zijn voet zette verstoorde een van hen een nest van buizerds. De volwassen vogels stegen op in paniek, en slaakten verontruste kreten die galmden over het gebied.

Tussen de menigte, aan de andere kant van de heuvel, kneep een boer zijn ogen bijeen om de bron van het geluid beter te kunnen plaatsen. Toen werden zijn ogen groot. Met een spastische beweging van zijn hand wees hij naar de heuvel tegenover de baai. ‘Holanda ren! Hollanders!’

Door de commotie die was ontstaan wist Danker dat ze waren gezien. ‘Snel! Naar de paarden!’ Hij wachtte geen seconde langer en buitelde half van de heuvel af, richting de baai waar de paarden stonden te wachten. Als bezetenen galoppeerden ze zo snel mogelijk terug naar fort Zeelandia.

***

Guo Hua-Yi en zijn collaborateurs hadden met spanning gewacht op de buitenlandse gasten. Toen er een half uur na aanvang van het banketfeest nog steeds geen enkele kolonist was op komen dagen, wist hij dat ze waren verraden. Instinctief wist hij wie daarvoor verantwoordelijk was geweest. Met een gezicht paars van woede zwoer hij wraak, maar veel tijd om daarop te broeden had hij niet. Hij haastte zich samen met zijn mannen naar de velden van Saccam, waar ook de boeren zich hadden verzameld. Ze hadden weinig keus: de opstand was al in gang gezet, ze moesten nu doorgaan. Maar ze hadden nog steeds niets vernomen van Heer Koxinga. Hij betwijfelde of die ooit zou komen. Ze stonden er alleen voor.

Toen hij eenmaal bij de velden van Saccam aankwam verspreidde het nieuws over de mislukte aanval op de kolonisten zich als een lopend vuur. Er ontstond een gespannen sfeer, Hua-Yi wist dat er geen tijd te verliezen was en maakte aanstalten om de mensen toe te spreken.

‘Het is waar dat het eerste deel van ons plan is mislukt. De Hollanders zijn niet op komen dagen voor het banket. Iemand heeft hen gewaarschuwd, en dat betekent dat we verraden zijn.’ Er ontstond een onrustig geroezemoes. ‘Maar het hindert niet. Het is nu de tijd om in opstand te komen tegen de Hollanders. De barbaren hebben beslag gelegd op het eiland, dat niet van hen is!’ schreeuwde hij in een stem die ver over de velden te horen was. ‘Ze zijn hier gekomen om winst te maken voor hun bedrijf, over onze ruggen heen!’ Hij hield gebiedend zijn hand op, de stemmen stierven langzaam weg. Hij had opnieuw hun aandacht. ‘Wij werken ons halfdood om rijst en suiker op deze velden te verbouwen. Op de markt betalen wij belasting voor dat wat wij zelf hebben geplant en geoogst. Met ons zweet en bloed!’ De menigte brulde instemmend, de fakkels hoog boven het hoofd gehouden.

‘Koxinga, de Heer met de keizerlijke achternaam, vecht op het vasteland met zijn troepen tegen onze vijand, de Mantsjoes. Hij heeft ons gezegd dat wij moeten vechten tegen de buitenlanders hier, op Formosa. Het is onze plicht!

‘De Hollandse officieren en soldaten vallen ons geregeld lastig, zij mishandelen ons. In hun hebzucht en corruptie ontnemen ze ons het laatste geld dat wij hebben. Op sluwe wijze hebben ze ons diep in de schulden weten te krijgen, zodat zij zo over ons kunnen heersen, als slaven. We kunnen dit niet langer accepteren! We hebben er genoeg van! Genoeg! Genoeg!’

‘Gou le, gou le,’ herhaalden ze. Het geluid van duizenden stemmen vulde de zwoele avondlucht. Bamboe speren en sikkels werden omhoog geheven in het staccato ritme van hun geroep. De stemmen verstilden weer geleidelijk toen Hua-Yi zijn hand omhoog hield.

Op datzelfde moment klonk de gealarmeerde kreet van een buizerd over de vallei. Het onverwachte geluid veroorzaakte een gespannen, afwachtende stilte. Iedereen wist dat de roofvogels normaal gesproken niet actief waren in de duisternis, en dat maakte de kreet onheilspellend.

‘Het zijn de barbaren! Daar! Hollanders!’ Duizend paar ogen richtten zich op de heuvelkam, haar subtropische begroeiingen een collage van tinten zwart. Half verstopt tussen het rijke loof, belicht door het licht van de vele brandende fakkels, verscheen het onmiskenbare bleke gezicht van een blanke officier. Het verdween weer net zo snel.

Diegenen die de Hollandse officier hadden gezien zetten de achtervolging in. Hun opgewonden geschreeuw weerkaatste tegen de heuvel en was genoeg om de hele menigte in beweging te krijgen.

‘Naar Saccam!’ riep Hua-Yi. De roep werd opgepikt, en de menigte bewoog zich massaal in de richting van Saccam. Want daar bevonden zich de pakhuizen en stallen van de compagnie, en daar waren ook de gehate kolonisten.

‘Sha! Dood de Hollandse honden! Dood ze allemaal!’

***

In Saccam was de achtjarige zoon van een van de stalmeesters stiekem uit zijn huis geglipt, op zoek naar padden en slangen in de drassige rijstvelden. Het was daar dat hij dacht meerdere stemmen te horen. Nieuwsgierig sloop hij in de richting van het geluid. Bang dat hij door de dorpelingen zou worden betrapt had hij zich achter een oude schuur verstopt, vanwaar hij getuige was van een opstand in wording.

Bij het zien van de duizenden mannen die zich daar hadden verzameld verstijfde hij. Nog nooit had hij zoveel Chinezen bij elkaar gezien. Dit mocht helemaal niet, wist hij. Gebiologeerd luisterde hij hoe de man sprak, en hoe de menigte reageerde als één, kwaad, angstaanjagend, geïmproviseerde wapens boven het hoofd gehouden. Instinctief wist hij dat het niet goed was, hij had genoeg gezien. Voorzichtig zodat hij niet zou worden opgemerkt trok hij zich terug en rende zo snel als hij kon, in de richting van het dorp.

***

De regen was opgehouden, de bewolking was langzaam weggetrokken in de richting van het westen. Samen met zijn vrouw Anna was Antonius na het avondeten naar buiten gegaan om de sfeer te proeven van het jaarlijkse festijn. De volmaakte, volle maan deed het festival eer aan en er was genoeg aanleiding voor het maken van een avondwandeling. En toch was er iets vreemds aan de hand. De theehuizen in het dorp zaten meestal vol met mensen, maar die lagen er nu verlaten bij. Na jaren op het eiland te hebben gewoond wist hij dat het Maanfestival een belangrijk en normaal gesproken levendig feest was. Volgens het gebruik gingen de Chinese families massaal de straat op in hun beste kledij om onder het heldere licht van de maan te picknicken met allerlei lekkernijen. Maar de straten waren leeg, afgezien van een oude vrouw en een paar armoedig uitziende, afval etende honden. Lang bleef hij er niet bij stilstaan, maar het verwonderde hem wel. Hij riep en zwaaide naar twee Chinese boeren die vanaf de andere richting de straat doorliepen. De mannen reageerden schuchter, wendden hun blik af en liepen haastig verder, alsof ze hem niet wilden zien.

Vreemd vond hij dat. Hij kende de mannen, normaal gesproken hadden ze teruggezwaaid en hem enthousiast begroet. Hij liep verder, de arm van zijn vrouw door die van hem. Iets klopte er niet. Zijn vrouw slaakte een verbijsterde kreet toen ze bijna omver werden gelopen door Hans Smit, de jongste zoon van de stalmeester. De jongen was met hoge snelheid de hoek om komen rennen. Hij was helemaal buiten adem, zich duidelijk rot geschrokken van iets. Antonius greep hem bij zijn arm en keek hem vragend aan. ‘Hans, jongen. Wat is er met jou aan de hand? Zit de duvel je soms op de hielen?’

De jongen probeerde op adem te komen en wierp een angstige blik over zijn schouder. ‘Mensen, dominee Hambroek,’ hijgde hij. ‘Boze mensen. Op het veld. Ze zijn gewapend. Volgens mij willen ze ons iets aandoen.’

Zijn bloed stolde in zijn aderen. ‘Chinezen?’ vroeg hij, ook al kende hij het antwoord. Hans knikte heftig. Eigenlijk verbaasde het hem niets: hij had dit allang aan zien komen. Hoe vaak had hij de gouverneur hier wel niet voor gewaarschuwd? Zijn vrouw keek hem geschrokken aan. ‘Moet ik de meisjes halen?’

‘Ja, doe dat, Anna. Commandant!’ riep hij naar een officier aan de andere kant van de straat. De man keek op, verrast bij het horen van de urgente toon in zijn stem. ‘Dominee Hambroek. Wat kan ik voor u doen?’

‘Volgens mij hebben we een probleem,’ zei hij met gedempte stem. ‘Alle Chinezen uit het dorp. Ze zijn weg. Ik heb zojuist met de jonge Hans Smit gesproken. Hij kwam net terug van de velden. Hij zegt dat zich daar een grote menigte Chinezen heeft verzameld. Blijkbaar zijn ze gewapend. Het ziet er niet goed uit.’

Het duurde even voordat zijn woorden tot de commandant waren doorgedrongen. Toen herstelde hij zich en ging meteen over tot actie. ‘Ga naar de stallen!’ riep hij over zijn schouder. ‘Het is het sterkste gebouw dat er is. Waarschuw iedereen en stuur ze daarheen!’

Antonius wist wat hem te doen stond. ‘Hans, ga naar je vader. Vertel hem wat je hebt gezien en ga met je familie naar de stallen. Nu!’ De jongen knikte en maakte zich uit de voeten.

Zowel Antonius als de officier haastte zich door de straten, waar ze overal op de deuren bonkten om alle kolonisten te waarschuwen. Bleke, geschrokken gezichten verschenen in de deuropeningen, waaruit een stroom van kinderen en bedienden kwamen. Het bericht over wat hen dreigde te gebeuren verspreidde zich als een vuur, en binnen enkele minuten was iedereen in het dorp gewaarschuwd. Iedereen rende elkaar voorbij om zo snel mogelijk het stalgebouw te bereiken. Binnen heerste er lichte paniek.

‘Wat gebeurt er eigenlijk allemaal?’ vroeg een man.

‘Het zijn de Chinezen,’ zei hij, helemaal buiten adem. ‘Ze komen deze kant op. We vermoeden dat ze een leger hebben gevormd.’ Hij probeerde er rustig onder te blijven, maar zijn hart ging tekeer als een wilde.

‘Jonge Hans, de zoon van stalmeester Smit, hij heeft ze in de velden gezien,’ zei iemand.

‘En ze hebben wapens!’ gilde een vrouw. Daarna begon iedereen met opgewonden stem door elkaar heen te roepen en te schreeuwen. De chaos was compleet.

‘Stilte!’ riep de officier die net binnen was komen lopen, vergezeld door vier soldaten. Met enige minachting sloeg hij de paniekerige Hollanders gade. Door de autoriteit in zijn stem keerde de rust weer enigszins terug. ‘Ik heb al een bode gestuurd naar fort Zeelandia met het bericht dat we elk moment een aanval kunnen verwachten. Ik vermoed dat ze snel troepen zullen sturen, maar intussen moeten we ons zelf zien te verdedigen.’

‘Stil eens!’ siste een vrouw. ‘Hoor je dat? Luister!’ Iedereen zweeg. Het enige wat ze hoorden was het gehinnik van de paarden, gevoelig voor de onrust van de mensen die hen omringden. Maar toen klonk vanuit de verte een laag, brommend geluid. De grote stal vulde zich met een onaardse stilte. Langzaam maar zeker nam het geluid toe, naarmate het naderde. Voor Antonius was er geen twijfel meer mogelijk. Het was het geluid van duizenden stemmen, en het kwam steeds dichterbij, hun kant op.

‘Barricadeer de deuren! Snel!’ riep de officier. ‘Breng de vrouwen en kinderen naar het midden!’

Alle vrouwen en kinderen deinsden naar achteren, weg van de deuren van het gebouw. Samen met een aantal mannen snelde Antonius naar voren om de loodzware deuren te sluiten en ze te vergrendelen met drie forse houten balken. De deuren waren jaren geleden zo gemaakt juist voor dit soort calamiteiten. In het midden van de stal drukte zijn vrouw haar kinderen bezorgd tegen zich aan. Hij ontmoette haar blik, hij wist dat zij net als hem maar aan één ding dacht: de kinderen.

Buiten nam het geluid geleidelijk toe in een huiveringwekkend crescendo. De twaalf Hollandse gezinnen van Saccam kropen dicht tegen elkaar aan terwijl de vijftien gewapende soldaten hun positie innamen om de deuren en zwakke plekken van de stal te verdedigen. Ze hadden nog geluk gehad. Antonius durfde er niet aan te denken wat er met hen was gebeurd als de zoon van de stalmeester hen niet had gewaarschuwd.

Niet iedereen was er op tijd in geslaagd de stallen te bereiken. De opstandelingen kwamen een inheemse dorpsbewoner tegen, een bejaarde tuinman die voor de VOC werkte en die gekleed was in de stijl van de kolonisten. De man had geen schijn van kans. Vanwege zijn slechte gehoor had hij de waarschuwingen nooit gehoord. Hij kon alleen maar verbaasd toekijken hoe de menigte op hem afkwam met hun vreemde verzameling wapens. De Chinezen, die nog geen enkele Hollander had kunnen vinden, reageerden hun woedende frustraties op hem af. Ze straften hem voor de kleding die hij droeg, voor hen het bewijs dat hij samenheulde met de vijand. Nog geen twee minuten later lag hij in een plas van zijn eigen bloed, zijn gezicht en geslachtsdelen verminkt.

Er waren nog anderen die de waarschuwingen niet op tijd hadden gehoord. Een andere inheemse eilandbewoner, ook gekleed zoals de kolonisten, had tijdens de commotie in een schuurtje boven een gat in de grond gehangen, zijn darmen verkrampt door dysenterie, te geconcentreerd op zijn stoelgang om te weten wat er zich buiten afspeelde. Toen hij tevoorschijn kwam was hij een gemakkelijke prooi voor de rebellen. De dodelijk geschrokken man ging ervandoor, maar zijn lichaam was te verzwakt om erg ver te komen. Hij werd ingehaald door een boer die hem tegen de grond smeet. In paniek probeerde hij overeind te krabbelen om zich te kunnen weren, maar het was al te laat. Het ploegmes dat die middag nog was geslepen kwam met volle kracht op de man neer. Zijn hoofd werd in één klap van zijn lichaam verwijderd.

De boer lachte om zijn onverwachte succes en plaatste het hoofd op de bamboespeer van een van zijn kameraden. Triomfantelijk liepen ze ermee door om hun lugubere winst aan iedereen te kunnen tonen. Het spektakel fokte de menigte alleen maar nog meer op.

Nog twee anderen moesten het ontgelden. Zij hadden de pech net naar Saccam terug te keren op het moment dat de opstandelingen het dorp inliepen. Voordat ze zich konden omdraaien om te vluchten waren ze al omringd. De rebellen sloegen hen met hun wapens totdat ze er uiteindelijk aan bezweken. Ook hun hoofden werden op stokken geplaatst en toegevoegd aan hun macabere optocht van wraak.

***

Het fort krioelde van de mensen. Soldaten haastten zich om de gegeven bevelen op te volgen ten behoeve van de veiligheid van de kolonisten. Vanaf het moment dat het nieuws over de geplande aanval op Zeelandia de ronde had gedaan, stroomden ze het fort binnen. Mannen, vrouwen en kinderen zochten hun veiligheid binnen de muren, hun meest kostbare spullen onder hun armen geklemd.

Kapitein Danker was de eerste die het fort bereikte. Hij sprong van zijn paard, liet die ongebonden achter zich en rende de stenen treden op, waar hij bijna in botsing kwam met Frederic, die in gesprek stond met generaal Isaaks.

‘Generaal Isaaks! Het is waar. Duizenden Chinezen, gewapend en duidelijk bereid om te vechten,’ ratelde hij, nog steeds buiten adem.

‘Waar?’ vroeg Frederic, die hem al had aan zien komen en naar buiten was gelopen.

‘Op de Amsterdamse Polder,’ antwoordde Danker, duidend op het gebied bij Saccam met de meest vruchtbare grond van de vallei. ‘Ik ben bang dat ze ons hebben gezien, generaal,’ zei hij verontschuldigend tegen de generaal.

Isaaks trok een gezicht en vloekte. ‘Dan hebben we helemaal geen tijd te verliezen.’

Verburgh kwam de trap af rennen in hun richting, en Isaaks bracht hem snel op de hoogte van het laatste nieuws. Danker bleef naast hem staan om op nadere instructies te wachten.

‘De kapitein heeft het met zijn eigen ogen gezien,’ zei Isaaks. ‘Duizenden gewapende Chinese boeren bij de Amsterdamse Polder. Maar ze hebben onze mannen gezien. Waarschijnlijk vallen ze op dit moment Saccam aan. We moeten snel zijn.’

‘Ik hoop in Godsnaam dat ze de waarschuwing op tijd hebben gekregen,’ zei Verburgh. Frederic en Isaaks zeiden niets, hun gezichten somber. Beiden keken op bij het horen van paardenhoeven op de compacte aarde van de binnenplaats. Het was één van de schildwachten uit Saccam. De man nam niet eens de moeite om af te stijgen. ‘Generaal!’ riep de man hijgend. ‘Ze hebben Saccam aangevallen! Chinese rebellen hebben zich verzameld en…’

‘We weten het,’ onderbrak Isaaks hem. ‘We hadden een gewapende bode gestuurd om jullie te waarschuwen. Was die niet op tijd?’

‘Nee meneer! Daar weet ik niets van. Een kind heeft ons gewaarschuwd. Hij zag hen in de velden. Als hij er niet was geweest…’

‘Hebben de mensen zich op tijd in veiligheid kunnen brengen?’

‘Ik geloof dat de meesten zich in de stallen hebben verschanst, meneer. Het is zonder enige twijfel het sterkste gebouw in het dorp.’ Verburgh slaakte een zucht van opluchting.

‘Dat is ook zo,’ zei Frederic. ‘Maar lang zullen ze het niet volhouden tegen dat soort aantallen. We moeten hen helpen, anders hebben ze geen schijn van kans.’

Nog voordat Verburgh iets kon zeggen stapte kapitein Danker naar voren. ‘Generaal, mag ik zo vrij zijn?’ Isaaks knikte instemmend.

‘Als ik wat mag voorstellen, meneer. We zouden een tegenaanval kunnen inzetten per boot. Als de kolonisten zich hebben teruggetrokken in de stallen, dan zullen de rebellen daar zeker heengaan. De stallen liggen aan het strand. Als we een peloton schutters per boot over de baai sturen dan zouden we hen kunnen verrassen vanaf het water. Ze zullen ons daar niet zo snel verwachten.’

De gouverneur keek Danker bedenkelijk aan, en wendde zich tot Isaaks. ‘Wat denkt u ervan, generaal?’ Isaaks keek naar de lucht. Die was gitzwart en bewolkt, van de heldere volle maan was nu niets meer te zien. Als dat zo zou blijven, dan maakten ze een kans om ongezien het strand te benaderen. ‘Het zou mogelijk zijn.’

‘Doe het,’ beval Verburgh, waarop hij de trap op naar boven rende en het fort in verdween.

Intussen stuurde Verburgh boden naar de inheemse stammen in zowel het noorden als het zuiden van het eiland. In zijn boodschap aan de stamhoofden beloofde hij dat als hun krijgers samen met hen tegen de Chinese rebellen zouden vechten, zij zouden worden beloond met balen van de kleurrijke Indiase stoffen die ze zo prijsden.

‘U gaat ze omkopen om de inheemsen voor ons te laten vechten?’ vroeg Frederic vertwijfeld toen hij erachter kwam. ‘De Chinezen en de inheemsen staan al met elkaar op gespannen voet. Wilt u het nog erger maken dan het al is?’

‘Volgens mij neem ik de beslissingen hier, niet u,’ zei Verburgh met een harde blik. Frederic moest zich inhouden om er niet verder tegenin te gaan. Hij vermoedde dat de inheemse stammen zich wel aan hun kant zouden scharen, wetende dat de inboorlingen een bloedhekel hadden aan de Chinezen. Hij kon het hen niet kwalijk nemen: de inheemsen werden meedogenloos door hen uitgebuit en behandeld als vuil. Natuurlijk zouden ze voor de Hollanders vechten, en zeker als ze daarvoor zouden worden beloond.

De brandende fakkels wierpen lange schaduwen op de omringende bomen. Het gebied was omgeven van de opgefokte Chinezen, hun stemmen hoog van opwinding. Ze hadden de stallen volledig omsingeld. De stallen in brand steken konden ze niet: ze waren volledig van steen gebouwd. Ze omcirkelden het gebouw dreigend, op zoek naar zwakke plekken, maar ze vonden er geen. Gefrustreerd dat de Hollanders zich veilig hadden verschanst in het gebouw hingen ze doelloos rond. Zelfs Hua-Yi wist niet wat hij met de situatie aan moest, en hij was hun aanvoerder.

Een van de boeren ging uit verveling met zijn rug tegen een schuurtje aan zitten wachten, zijn ogen gericht op het donkere water van de baai. Voor een kort ogenblik dacht hij in de verte iets te zien op het water, wat hij niet direct kon plaatsen. Zware wolken hadden de eerder zo heldere volle maan volledig verduisterd. Hij tuurde de duisternis in, en zag de reflectie van de fakkels op het strand. Verwonderd kwam hij overeind, nam enkele stappen richting de baai en keek opnieuw over het zwarte, vlakke water. Toen zag hij het. Vuur op staal. Duidelijk zichtbaar werden nu de rompen van de naderende sloepen, nu nog een paar honderd meter van het strand verwijderd. Hij kon nu ook de donkere gestalten ontwaren die de sloepen over het water in zijn richting vervoerden.

‘Boten!’ gilde hij. ‘Boten! Er komen boten over de baai! De Hollanders komen! De Hollanders komen!’ Hij moest luid zijn stem verheffen om boven het lawaai van zijn landgenoten uit te komen. Maar zijn woorden werden gehoord. Zijn omstanders stopten met wat ze aan het doen waren, draaiden zich richting de baai en tuurden over het water totdat ook zij de sloepen konden zien naderen. Het gelach en geroep verstilde. Het gevoel dat er iets aan de hand was verspreidde zich onder de menigte als een dodelijk virus. Toen reageerden ze instinctief. Als mieren stroomden ze massaal naar het strand om te voorkomen dat de Hollandse soldaten aan land zouden komen.

Maar het was al te laat. De sloepen waren vastgelopen op de blootliggende zandbanken, waar ongeveer honderdtwintig schutters zich behendig en snel over de rand in het water lieten zakken, hun geweren hoog boven het hoofd in een verwoede poging die droog te houden. De afstand was nog te groot, dus schieten had nog geen zin. Ze ploeterden door het water dat tot hun middel kwam, hun geweren nu gericht op de aanstormende mensenmassa op het strand. De eerste dolken en geïmproviseerde speren vlogen in hun richting, maar ze haalden hun doel zelden om onschadelijk onder het oppervlak van het water te verdwijnen.

Hua-Yi stond versteld, een tegenaanval vanaf het water had hij totaal niet voorzien. Versteend zag hij hoe zijn geïmproviseerde leger de Hollanders tegemoet ging. Pas toen drong het tot hem door dat hij dit bij elkaar geraapt zootje rebellen niet in de hand had. ‘Nee! Laat hen aan land komen!’ beval hij zijn mannen. Niemand leek hem te horen. ‘Laat ze hier komen! Op het strand! Dan slachten we ze hier af!’

Zijn adjunct keek hem aan met een niet begrijpende blik. ‘Wat doe je? We moeten hen niet op het strand laten komen! We moeten die klootzakken vermoorden waar we kunnen. Dood ze!’ Hij wilde zich bij de rennende menigte voegen, maar Hua-Yi greep hem ruw bij zijn arm. ‘Nee! Laat ze landen. We zullen ze op het strand doden!’

De man zag de donkere blik in Hua-Yi’s ogen. Hij twijfelde, maar besloot dat hij de verantwoordelijkheid niet wilde nemen. Luidkeels herhaalde hij Hua-Yi’s bevel om de Hollanders vooral aan land te laten komen. Hua-Yi bleef staan waar hij was, halverwege tussen zijn mannen en de naderende Hollanders. Nadat het bevel tot hen was doorgedrongen trokken sommigen zich terug het strand op, hun voeten weggezonken in het rulle zand. Achter hen kwam de vijand, hun geweren klaar om te schieten, steeds dichterbij.

De Hollandse soldaten waadden door het water, richting het strand, hun geweren gericht op de menigte in afwachting van het bevel tot vuren. Duizenden Chinezen stonden elkaar in de branding te verdringen om hen tegen te houden.

Maar ze hadden hun vijand onderschat. Op het moment dat ze binnen bereik waren gaf kapitein Danker het bevel. ‘Vuur!’ De eerste schoten werden gelost. De lichamen van een aantal Chinezen in de voorste vuurlinie vielen naar voren en verdwenen onder water, om meegezogen te worden door de terugtrekkende golven. Plotseling werden sommigen doordrongen van het besef van het gevaar. In allerijl probeerden ze uit de branding te komen en terug te keren naar het land. Maar zodra ze de vijand de rug toekeerden werden ze van achteren geraakt door een tweede serie schoten.

Het peloton bleef naderen. Wadend door het ondiepe, woelige water waren ze kwetsbaar voor het geweld dat er op hen afkwam. Sommige soldaten werden geraakt door de pijlen, messen en speren die op hen af werden gevuurd. Ze zagen hoe de opstandelingen die neergingen onmiddellijk werden vervangen door tientallen anderen. Maar zelfs met hun grote aantallen bleken ze niet opgewassen tegen hun krachtige vuurwapens. De schutters bleven komen, alsmaar schietend, hun discipline onverminderd. De lichamen begonnen zich langzaam op te stapelen.

Verbluft zag Hua-Yi hoe de vuurwapens een waar bloedbad teweeg brachten. Hij wist het niet meer. Hij had geen militaire ervaring, hij wist niet of hij moest vluchten of vechten. Dat laatste zou nu nog weinig zin hebben. Enkele meters van hem vandaan flitste een schel licht vanuit de duisternis. De knal kwam later dan het licht, net als de pijn die hem in tweeën leek te scheuren. Hij greep naar zijn nek, waar het warme bloed tussen zijn vingers door stroomde. Zijn adjunct keek hem aan met een grijns van afschuw. Hua-Yi reikte naar hem met open mond, alsof hij wat wilde zeggen. Er kwam niet meer uit dan een gorgelend geluid, waarna hij met zijn gezicht tegen de zanderige vlakte ging.

De adjunct staarde vol afgrijzen naar zijn lichaam, de oranje gloed van de brandende fakkels op zijn gezicht. Hun leider was dood. Hij deinsde achteruit, al struikelend over de lijken die zich hadden opgestapeld, en vluchtte voor zijn leven het oerwoud in.

Toen ook de andere rebellen doorkregen dat Hua-Yi dood was en zijn adjunct verdwenen was, brak de chaos echt uit. Ze renden in paniek richting de stallen, om alleen maar te worden verdrongen door hun landgenoten, op de vlucht voor de dodelijke wapens van de Hollanders. Opnieuw werden zij terug in de vuurlinie gedwongen. Diegenen die het geluk hadden niet te worden neergeschoten werden omver geduwd, om te worden vertrapt in het ondiepe water van de baai.

Tegen de tijd dat de Hollandse troepen aan land kwamen, waren de meeste rebellen al gevlucht. Op het strand lagen overal lijken, hier en daar in beweging gebracht door de deining van de branding.

De Hollandse kolonisten werden uit de stallen bevrijd. Op het moment dat de zware deuren werden geopend zaten ze in doodsangst tegen elkaar aangedrukt, maar ze waren veilig en ongedeerd. Voorzichtig en onzeker kwamen ze uit de stallen tevoorschijn. Onderweg naar hun huizen vonden zij de verminkte lichamen van de vier bekeerde inheemsen, hun ledematen verspreid over het dorp.

***

Toen de details van de gruwelijke moorden in Saccam bekend werden gemaakt, vond Verburgh dat hij als gouverneur weinig keus had. Hij gaf het bevel om de Chinese rebellen te vinden en te doden. De opstand moest ten koste van alles de kop in worden gedrukt, de ringleiders dienden te worden gestraft.

In hun afkeer tegen de Chinese migranten hadden de inheemse krijgers zich snel aan de zijde van de Hollanders gevoegd. Aangemoedigd door de belofte van de kleurrijke weefsels waren ze gretig op jacht gegaan naar de voortvluchtige rebellen, gewapend met de pijl en boog waar ze zo kundig mee om konden gaan. Veel van de rebellen had zich in de suikerrietvelden verschanst, waar ze door de jagers werden gevonden en afgeslacht. De verzamelde krachten van de inheemse krijgers en de met vuurwapens uitgeruste Hollandse troepen bleek een dodelijke combinatie.

Bewapend met niet meer dan ploegmessen, houten speren en ander gereedschap dat ze hadden kunnen bemachtigen slaagde een groot aantal rebellen erin zich opnieuw te verzamelen.

Ze maakten geen schijn van kans. Diegenen die aan de slachtpartij wisten te ontkomen vluchtten naar het zuiden, waar ze de pech hadden een groot leger inheemse krijgers tegen het lijf te lopen.

De adjunct van Hua-Yi werd uiteindelijk gevonden en gevangengenomen door de krijgers, die hem overhandigden aan de Hollandse autoriteiten. Als wraak voor de moorden op de christelijke eilandbewoners liet Verburgh hem onthoofden. Zijn hoofd werd tentoongesteld als waarschuwing aan de bevolking dat de Hollanders geen genade hadden voor diegenen die hun gezag maar enigszins durfden te trotseren.

De opstand had twee weken geduurd en kostte meer dan vierduizend Chinezen het leven, onder wie vrouwen en kinderen. De gevolgen voor de bevolking van het eiland waren enorm. Omdat de inheemsen de kant hadden gekozen van de Hollanders, waren de spanningen tussen hen en de Chinezen alleen maar toegenomen. Uit angst voor represailles leefden zij steeds meer gescheiden van elkaar, en viel de handel tussen hen stil.

Ook de verhouding tussen de kolonisten en de Chinezen veranderde in een van wederzijds wantrouwen. Uit angst voor herhaling bleven de Hollandse autoriteiten maandenlang elke vorm van dissidentie vervolgen, waardoor de Chinezen weinig anders konden doen dan zich gedeisd te houden.

De kloof tussen de Chinese arbeiders en hun rijkere landgenoten die zich in Zeelandia hadden verschanst verdiepte zich. Het gewone Chinese volk, dat toch al een hekel had aan de arrogante kooplieden vanwege hun corruptie en machtsmisbruik, verdacht hen van de rol die zij hadden gespeeld in de opstand. Bovendien gonsde Zeelandia van de geruchten over wie het was geweest die Hua-Yi en zijn mannen had verraden.

Wen-Bao was zijn leven niet langer zeker. Hij probeerde een onderkomen te vinden uit angst voor represailles, en weigerde de deur uit te gaan zonder een lijfwacht. Hij leefde afgezonderd en werd langzaam paranoïde, ervan overtuigd dat iedereen het op hem had gemunt.

Aan het einde van het jaar werd Coyett door Batavia teruggehaald naar Deshima om daar nog een jaar het bestuur te voeren, aangezien de Japanners de VOC hadden verplicht deze functie jaarlijks te wisselen om te nauwe banden met de autoriteiten in Nagasaki te voorkomen. Het was een zware post, omdat Hollandse vrouwen en kinderen niet op Deshima mochten komen, en er weinig vertier was tijdens het maandenlange wachten op de handelsschepen. Bovendien werd hun verblijf door de mannen op het kleine Deshima als beklemmend ervaren: door de beperkte vrijheid die ze hadden was het vrijwel een gevangenis.

Op Formosa werd Coyett opgevolgd door Van Iperen, die zijn plaats innam als hoofdkoopman. Het nieuws over de opstand had Verburghs reputatie geen goed gedaan. Het verlies van zoveel Chinese mensenlevens verontrustte niet alleen de voc-raad in Batavia, maar ook de Heren Zeventien in Holland. Maar wat hen eigenlijk het meeste schokte was het feit dat de Chinezen zich überhaupt tegen de Hollanders hadden gekeerd.

Er werden vragen gesteld. Werden de Chinezen dan niet goed genoeg door de compagnie behandeld? Hun grieven konden toch niet zo ernstig zijn? Wat was er dan gebeurd, dat de Chinezen tot zo’n wanhoopsdaad had gedreven om zo gewelddadig in opstand tegen hen te komen? Had gouverneur Verburgh het dan helemaal niet aan zien komen? Had hij wel de juiste maatregelen genomen om zoiets te kunnen voorkomen, en was zo’n enorm verlies van mensenlevens echt niet te vermijden? En was het werkelijk nodig geweest om de krijgers van de inheemse stammen tegen de Chinezen te laten strijden, terwijl de twee bevolkingsgroepen toch al op gespannen voet met elkaar leefden?

In de maanden die volgden eisten ze dat Verburgh zich verantwoordde. Ondanks het feit dat de compagnie een commerciële onderneming was die haar gebieden soms moest verdedigen, erkende ze wel degelijk dat ze op Formosa afhankelijk was van de Chinese arbeidskrachten. De heren meenden stellig dat de Chinezen tot een vredelievend volk behoorden. De vraag was: had de opstand voorkomen kunnen worden? Het verwijt dat zij wellicht zelf deels verantwoordelijk waren door het handhaven van het gehate pachtsysteem, dat grotendeels de oorzaak was van de onvrede op Formosa, weerlegden ze.

Ook de gouverneur-generaal in Batavia werd steeds kritischer ten opzichte van Verburgh. Verburghs humeur liet zwaar te wensen over en zowel zijn familie als zijn werknemers moesten het vaak ontgelden. Hij wist dat hij in de loop der jaren menig vijand had gemaakt, zowel op Formosa als in Batavia. Zijn vijanden kenden zijn gebreken en zij zouden zich de fouten die hij had gemaakt zeker herinneren.

Dat de raad in Batavia hem had gevraagd over de mogelijke aanleiding tot de opstand, verbaasde Daniel niet. Hij had immers vier jaar op Formosa gezeten en wist precies wat de omstandigheden waren waarin de bevolking voor de opstand verkeerde. Ze hadden hem gevraagd of hij de raad eventueel zou kunnen vertellen waarom de Chinezen hun wapens hadden opgenomen tegen de voc.

Daniel zag zijn kans schoon, nog steeds bitter over hoe Verburgh hem had gedwongen Formosa te verlaten. Zijn zin op wraak was voor hem genoeg om zijn eed van vergiffenis en mensenliefde opzij te zetten, en hij was meer dan bereid om een boekje open te doen over Verburgh.

‘Persoonlijk heb ik de Chinezen vrij goed leren kennen als schoolmeester,’ vertelde hij de raad. ‘Natuurlijk kan ik heel goed begrijpen dat de gouverneur niet altijd de tijd had om met mensen te spreken, dat is meer dan logisch.’

Gouverneur-generaal Reijnierszoon knikte beamend. Naast hem zat zijn griffier alles wat er werd gezegd koortsachtig op te schrijven.

‘Ik ben ervan overtuigd dat gouverneur Verburgh een prima administrateur is en dat hij zeer capabel is bij het toezien op de belangen van de compagnie,’ zei Daniel rustig. ‘Toch hield hij zich te afzijdig van de bevolking op het eiland. En dan heb ik het niet alleen over de Chinezen en de oorspronkelijke eilandbewoners, maar ook over zijn eigen landgenoten.’ Even viel hij stil, als bij een vervelende herinnering. ‘Hij kon daarom ook niet weten wat er onder de mensen speelde, wat hen dwars zat. Dat, of hij koos ervoor hun grieven te negeren. Hoe dan ook, hij deed maar weinig om de problemen aan te pakken die naar mijn mening deze verschrikkelijke gebeurtenis hebben veroorzaakt.’

‘Over wat voor problemen heeft u het?’ vroeg Reijnierszoon, die een zakdoek tegen zijn voorhoofd drukte om de zweetdruppels die zich hadden gevormd mee op te nemen.

‘Met alle respect, excellentie, ik heb het over de hoofdbriefbelasting. Gouverneur Verburgh deed bar weinig om de soldaten en eh… enkele andere functionarissen binnen de compagnie ervan te weerhouden de Chinezen lastig te vallen voor de hoofdbriefbelasting. Sommigen van onze landgenoten op Formosa konden de verleiding niet weerstaan misbruik te maken van de situatie, en dan wel in hun eigen belang.’ De ganzenpen in de hand van de griffier ging steeds driftiger tekeer om zijn getuigenis bij te kunnen houden. ‘Het zal u niet verbazen dat er onder de soldaten en kolonisten mensen zijn die weinig scrupules hebben, echte schoften,’ hij legde een bittere nadruk op het woord, ‘die ’s nachts de huizen van de Chinezen binnenvallen om zogenaamde hoofdbriefinspecties uit te voeren. Zij doen dit om die arme mensen te intimideren en hen op die manier geld en goederen afhandig te maken.’

‘Ik neem toch aan dat gouverneur Verburgh hier wel wat aan deed? Straft hij de schuldigen dan niet voor dit soort daden?’ vroeg Reijnierszoon korrelig.

‘Niet toen ik er nog was, meneer, en van wat ik kan opmaken uit de brieven van mijn gewaardeerde collega dominee Hambroek, gaat dit soort praktijken nog altijd door. De gouverneur leest een schuldige af en toe wel eens publiekelijk de les, soms deelt hij een kleine boete uit. Maar daarna gedoogt hij het weer, alsof hij het probleem niet structureel wil aanpakken.’ De heren van de raad schuifelden ongemakkelijk op hun stoel terwijl hij een slok water nam. ‘Maar er is nog iets, excellentie. Zoals u misschien wel weet zijn veel boeren die land pachten diep in de schulden beland. Toen ik nog op het eiland was schoten de veilingprijzen voor de pachtrechten de pan al uit. Zelfs een zeer goede oogst zou niet genoeg zijn geweest voor de boeren om aan de betalingstermijnen te kunnen voldoen. We weten allemaal dat de oogsten van de afgelopen twee jaar op zijn best pover waren. Ik heb veel boeren failliet zien gaan op die manier. Waarschijnlijk heeft hun ellende eraan bijgedragen om tegen ons in opstand te komen.’

Reijnierszoon wreef moedeloos over zijn voorhoofd. Daniel wachtte om de griffier de gelegenheid te geven zijn uitspraken te noteren. Hij nam nog een slok water, sloot voor een ogenblik zijn ogen om te genieten van de koelere lucht die een donkere Javaan hem toewuifde. Hij ijsbeerde voor de raad.

‘Gouverneur Verburgh nam een vrij hard standpunt in tegenover de mensen die hun schulden niet kunnen betalen. Hij strafte hen, beboette hen voor iets waar zij niet verantwoordelijk voor konden zijn. Hij had wel wat coulanter kunnen zijn en meer sympathie kunnen tonen voor deze mensen.’

Reijnierszoon bromde chagrijnig. Het hele vraagstuk rond het pachtsysteem op Formosa hield hem al vrijwel de hele periode van zijn functie bezig. Daniel had gehoord dat de gouverneur-generaal tegen het systeem had gestemd, maar dat hij zwaar in de minderheid was geweest.

‘Bent u ervan op de hoogte dat gouverneur Verburgh de hulp heeft ingezet van de inheemse stammen om de Chinese opstand te onderdrukken?’ vroeg Reijnierszoon.

‘Ja, dat heb ik gehoord,’ zei Daniel, zijn stem triest. Hij dacht terug aan de lokale dorpelingen, waarvan hij de kinderen jarenlang had lesgegeven. Hij vond het maar moeilijk te geloven dat diezelfde mensen, die hij dacht zo goed te kennen, zo gewelddadig zouden kunnen zijn, zelfs tegen de Chinezen. ‘Is het waar dat de gouverneur de lokale stammen heeft omgekocht met goederen om tegen de Chinezen te vechten?’ vroeg hij. Reijnierszoon wierp hem een blik die alles zei: hij wenste de vraag niet te beantwoorden. Daniel wist genoeg. ‘Zo,’ zei hij somber. ‘We hebben het dus voor elkaar gekregen om hen tegen elkaar op te zetten. Dan zal het nog erger worden dan voorheen. God vergeef ons.’ Hij wendde zijn hoofd af en zweeg, zijn gedachten terug in de tijd, toen hij nog op Formosa verbleef. Iets knaagde aan hem. ‘Heb ik het goed begrepen dat iemand de gouverneur had gewaarschuwd voor de opstand?’

‘Ja. Blijkbaar was hij benaderd door een drietal Chinezen dat in Zeelandia woont. Het waren welgestelde kooplieden, als ik mij niet vergis. We zijn er intussen wel achter gekomen dat hun actie in het belang was van de heren zelf. Blijkbaar hebben alle drie sterke banden met de compagnie. Maar toch. We hebben het wel aan hen te danken dat we zijn gewaarschuwd. Anders had Formosa er nu heel anders voor gestaan,’ zei Reijnierszoon met een ernstig gezicht.

Daniel knikte en staarde voor zich uit terwijl de namen en gezichten van de vermogende Chinezen in Zeelandia in zijn gedachten voorbij kwamen. Velen van hen die op een of andere manier samenwerkten met de compagnie waren sluw als ratten. En even vals. Uit ervaring wist hij dat de meesten onder hen niet te vertrouwen waren. Een aantal van hen was zeker in staat hun eigen mensen te verraden om hun eigen belangen te beschermen. Het gezicht dat als eerste in zijn gedachten opkwam was het door pokken getekende gezicht van Guo Wen-Bao. Wellicht dat hij het was geweest.

‘Ik zal bidden voor diegenen die zijn omgekomen,’ zei Daniel voordat hij het gebouw verliet. Buiten straalde de zon hem tegemoet, en rook hij de zoete geur van kruidnagel en de ruisende tropische planten die hem omringden. Maar in gedachten was hij ver weg, terug op Formosa.

***

Frederic was zielsblij toen hij aan het einde van 1653 terug kon keren naar Formosa. Niet alleen was hij weer met zijn vrouw en Balthasar herenigd, hij genoot volop van de bewegingsvrijheid die hem op het kleine Deshima was ontzegd, waar de verveling toesloeg tijdens het eindeloze wachten op de handelsschepen.

Balthasar was een gezonde, actieve peuter, maar zijn vrouw baarde hem enige zorgen: Susanna had in zijn afwezigheid opnieuw een late miskraam gehad en volgens Christian Beyer, de hoofdarts op Formosa, was zij daar nog steeds niet helemaal van hersteld. Ondanks zijn bezorgdheid stelde zij hem met een glimlach gerust, zoals ze dat altijd deed. Susanna was van het adellijke geslacht Boudaen uit de zuidelijke provincies, maar nadat haar reputatie in Holland schade had geleden door een of andere liaison was zij vertrokken naar Batavia om naar haar zuster te gaan, die het jaar daarvoor was getrouwd met de directeur van de koophandel.

Als jonge jurist had hij haar daar ontmoet en, gecharmeerd door haar schoonheid en avontuurlijke, eigenzinnige karakter, zich weinig aangetrokken van de geruchten die over haar de ronde deden. Nog geen jaar later was hij met haar getrouwd. Hij zou als eerste toegeven dat hij veel aan haar te danken had, haar connecties hadden zijn carrière beslist geen kwaad gedaan. Maar boven alles hield hij van haar.

Na zijn terugkeer ondervond hij dat veel van zijn werkzaamheden nog steeds een direct gevolg waren van de opstand. Verburgh, die hem naar Saccam had gestuurd als lokale bestuurder van het gebied, liet nog geregeld Chinezen oppakken om ze te ondervragen, en meestal ging dit gepaard met folteren. Dat was iets waar hij afstand van deed, maar ze kregen er wel een steeds beter beeld van hoe de opstand was ontstaan, en wie daar een belangrijke rol in had gespeeld. Het aantal Chinezen dat in gevangenschap zat bleef toenemen, en er vonden nog steeds executies plaats. De Hollanders vertrouwden de Chinezen niet, en andersom gold dat ook. Hij vroeg zich af of dat ooit nog goed zou komen.

De dreigementen aan het adres van Wen-Bao waren er ook niet minder om geworden. Het werd op een gegeven moment zo erg, dat die hem had benaderd en om militaire bescherming had gevraagd. De Chinese gemeenschap moest er intussen achter zijn gekomen dat hij degene was, die de rebellen had verraden. Hij had het voorgelegd aan Verburgh, en ondanks hun verachting voor de man hadden ze besloten hem en zijn gezin toch de nodige bescherming te geven, al was het maar omdat ze hun leven waarschijnlijk aan hem te danken hadden. Het mocht niet baten. Een paar maanden later werd hij op een ochtend dood in zijn bed gevonden met een mes in zijn keel. Alles wees erop dat de dader iemand uit zijn eigen huishouden was geweest, maar ze slaagden er niet in hem of haar te identificeren. Niemand van het huishoudelijk personeel had iets gezien of gehoord. Althans, dat zeiden ze.

Voor het eerst kwam het bericht dat ze zich ook in Batavia enige zorgen maakten over de ‘piratenzoon’ Koxinga. Ze hadden daar nieuwe informatie gekregen van de Italiaanse Jezuïet Martinus Martini, die aan boord was geweest van een Portugees schip waar de VOC beslag op had gelegd.

Martini was een kundig cartograaf die verscheidene dialecten sprak en die jaren lang in China had gewoond. Gouverneur-generaal Reijnierszoon had hem in detail uitgehoord over de ontwikkelingen van de oorlog op het vasteland. Martini was ervan overtuigd dat Koxinga de strijd tegen de Qing uiteindelijk zou verliezen. Volgens hem had Koxinga zijn schepen na de zoveelste mislukte campagne tegen de Mantsjoes teruggetrokken naar de Pescadoren, maar die vielen onder Chinees grondgebied. Het risico om daar aangevallen te worden door Qing-schepen was groot. Koxinga kon dan geen kant meer op, behalve naar Formosa. En dan zou de Hollandse kolonie ernstig risico lopen.

Voor Frederic was dit allemaal niets nieuws. Op Formosa zaten ze immers veel dichterbij het vuur en hij had de ontwikkelingen al jaren met argusogen gevolgd. Verburgh had het voor lange tijd gebagatelliseerd, maar ook hij had nu eindelijk ingezien dat ze op hun hoede moesten zijn. Er waren steeds meer aanwijzingen dat Koxinga wel degelijk een rol had gespeeld in het opruien van de Chinese bevolking.

Voor de volledigheid vermeldde Reijnierszoon in zijn brief dat niet iedereen in de raad ervan overtuigd was dat Koxinga een bedreiging vormde, er waren er die weigerden te geloven dat hij zo stom zou zijn om een zeemacht zoals die van hen aan te vallen. Maar hij wilde het zekere voor het onzekere nemen en had alvast een verzoek naar Holland gestuurd voor versterking van de troepen voor Formosa. Ook adviseerde hij Verburgh de noodzakelijke maatregelen te nemen.

Frederic was allang blij dat de dreiging eindelijk serieus werd genomen in Batavia, en Verburgh besloot de aanbevelingen van de gouverneur-generaal nauwgezet op te volgen. Hij gaf het bevel voor het bouwen van fort Provintia, een fort dat vlak langs de kustlijn van Saccam moest komen te staan. Tegen Frederics advies in - en dat van de ingenieurs - zette hij grote druk achter de bouw van het nieuwe fort om het zo snel mogelijk te laten voltooien, maar het had weinig zin. Binnen de eerste week van de bouw kwamen er meldingen binnen dat de werkzaamheden werden gesaboteerd. Wat er overdag was opgebouwd, werd door onbekenden ’s nachts weer tenietgedaan. Daarom moest hij 24 uur per dag bewaking regelen op het bouwterrein.

Het werd hem steeds duidelijker dat Batavia zo langzamerhand het vertrouwen in Verburgh was kwijtgeraakt. Hij wist niet of het kwam door de omstandigheden onder zijn bewind die hadden geleid tot de opstand, of door de twijfel die Daniel Gravius mogelijk over hem had gezaaid, maar toen het bericht kwam dat hij uit zijn functie werd ontheven, verbaasde het hem niet.

Verburgh keerde verbitterd terug naar Batavia, waar hij een administratieve functie kreeg toegewezen. Frederic vermoedde dat hij daarvandaan ongetwijfeld zijn strijd tegen zijn vijanden zou voortzetten, maar in ieder geval was hij voorlopig van de man af. Verburgh werd vervangen door Cornelis Caesar, een ervaren bewindvoerder van achter in de veertig die in zijn jonge jaren al eerder op Formosa had gezeten. Zelf werd Frederic bevorderd tot adjunct-gouverneur, een functie die hij grotendeels vanuit fort Provintia uitvoerde. Op hetzelfde moment bereikte hen het bericht dat gouverneur-generaal Reijnierszoon met pensioen was gegaan. Het betekende een wisseling van de wacht op zowel Formosa als in Oost-Indië, en dat verwonderde hem. Erg verstandig leek het hem niet.

Als gouverneur van Formosa kreeg Cornelis Caesar te maken met de erfenis van bijna dertig jaar van kolonisatie. Sinds de Hollanders zich er hadden gevestigd had Formosa zich ontwikkeld van een eiland voornamelijk bewoond door inheemse stammen, tot een complexere samenleving van meerdere volken en geloven, waar wantrouwen de overhand had gekregen. Het aantal inheemsen was flink gegroeid, terwijl de Chinese bevolking zich had vertienvoudigd. Ontelbare huizen, pakhuizen en zo’n vijfentwintig forten waren er verrezen, waardoor het silhouet langs de kust aanzienlijk was veranderd sinds Caesar als jonge functionaris op Formosa had gezeten. De compagnie had haar greep op de alsmaar groeiende bevolking versterkt, en heerste over alle uithoeken van het eiland. De volledige kolonisatie van Formosa was een feit.

Maar de opstand van het jaar daarvoor had het eiland getekend, de schade was gedaan. Ze waren er nu ook achter gekomen dat de opstand veel beter was georganiseerd dan ze in eerste instantie hadden gedacht. Na dat alles in overweging te hebben genomen besloot Caesar dat hij het eiland met harde hand zou moeten regeren.

Het zat Caesar niet mee. Na zijn komst werd Formosa geteisterd door een ongekende reeks van natuurrampen. Een plaag van sprinkhanen daalde neer op het eiland, waardoor de hele oogst vrijwel werd opgevreten. Talloze gebouwen werden verwoest tijdens een krachtige aardbeving waarbij ook nog eens veel doden vielen. Niet lang daarna liet een zware tyfoon een spoor van vernieling achter zich, en alsof dat nog niet genoeg was werd het eiland getroffen door een zeer besmettelijke, dodelijke ziekte die menig slachtoffer maakte. En dan was er ook nog Koxinga.

Caesar stoorde zich enorm aan Koxinga’s macht, en was verontrust over de manier waarop die de handel vrijwel domineerde. Tot dusver waren de verhoudingen onderling vrij redelijk geweest, maar door Caesars starre houding veranderde dat. Bovendien bleef het verhaal dat Koxinga en zijn mannen een rol hadden gespeeld in de opstand van 1652 hardnekkig de ronde doen. Caesar besloot dat de VOC het zich niet kon veroorloven om hem nog verder de ruimte te geven. Frederic zag de relatie tussen Koxinga en de compagnie zienderogen verslechteren, en dat verontrustte hem.





XII


Een Hollandse arts op Amoy


‘Maar sire, een Hollandse arts?’ vroeg Wang, ontzet. Koxinga kon de man bijna horen denken over hoe dit zijn reputatie mogelijk zou beschadigen. Hij glimlachte. Ruim achttien jaar was Wang zijn lijfarts geweest, en al die tijd had hij hem behandeld voor zijn kwalen, waarvan er veel waren geweest. Natuurlijk wist hij dat dit gezichtsverlies voor hem zou betekenen, maar hij had er lang genoeg over nagedacht en zijn beslissing was genomen. ‘Ja, Wang. U bent er niet in geslaagd mij te genezen van dit… wat het ook mag zijn. Misschien dat de grote neuzen dat wel kunnen. Ik heb begrepen dat hun artsen zeer geleerd zijn. Maakt u zich maar geen zorgen, u zult een toezichthoudende rol krijgen. U kunt ervoor zorgen dat ze mij niet zullen vergiftigen of zo. En trouwens,’ zei hij met een grijns, ‘Wei ji. Zo maken we van de nood een deugd. Door hen om hulp te vragen kunnen we hun vertrouwen misschien winnen. Het zal onze relatie met de VOC zeker ten goede komen.’ Zijn aandacht keerde terug naar de uiterst gevoelige bulten op de huid van zijn linkerarm. Hij had het idee dat het alleen maar erger was geworden nadat Wang zijn riekende zalfjes erop had gesmeerd. Hij werd helemaal gek van de jeuk.

‘Maar heer, kunnen wij de Hollanders wel vertrouwen? Wat als…’

‘Laat dat maar aan mij over,’ onderbrak Koxinga hem bot. In werkelijkheid vertrouwde hij de Hollanders ook niet. Maar door de jarenlange ervaring die hij en zijn vader hadden opgedaan wist hij intuïtief hoe hij met hen om moest gaan. Hij had de laatste tijd geregeld toenaderingspogingen gedaan bij die Caesar, de nieuwe gouverneur die hem alleen maar dwars zat de laatste tijd. Ongetwijfeld was zijn verzoek met argwaan ontvangen. Maar hij had geen keuze. Wang en zijn team hadden werkelijk alles geprobeerd, terwijl zijn gezondheid alleen maar verslechterde.

‘Maar wat als ze weigeren?’ vroeg de arts bijna hoopvol. Koxinga kon een glimlach niet onderdrukken. Wang stond bekend als een van de beste artsen van zuidelijk China, en in zijn arrogantie was hij daar zelf stellig van overtuigd. Natuurlijk lag dit uiterst gevoelig voor hem. Hij had Wang beledigd, en dat wist hij. Maar dat interesseerde hem niet. Hij wilde beter worden, en wel zo snel mogelijk. ‘Ze zullen niet weigeren. Als mijn lijfarts bent u verantwoordelijk voor mijn gezondheid, dus is het uw taak het te regelen. Zorg ervoor dat er een brief wordt gestuurd naar de gouverneur van Formosa met het verzoek. Hoe eerder ik van deze ellendige aandoening af ben, hoe beter.’

‘Heel goed, excellentie,’ zei Wang. Koxinga zag dat hij een bewonderenswaardige poging deed zijn werkelijke gevoelens te verbergen. Hij gebaarde hem dat hij kon vertrekken, waarna de arts de kamer haastig verliet, zijn gezicht afgewend.

Koxinga zuchtte. Hij wist heus wel dat hij nooit een gemakkelijke patiënt was geweest. Wang had hem en zijn buien jarenlang moeten dulden. Hoe vaak had hij in zijn koppigheid geweigerd Wangs smerige drankjes in te nemen? En hoe vaak had hij zijn adviezen genegeerd als ze hem niet aanstonden?

Hij beurde op bij het zien van de jonge vrouwelijke bediende die bescheiden in de hoek wachtte om hem te dienen. Met een kortaf gebaar van zijn hoofd stuurde hij de oudere vrouw de kamer uit. Ze trok de deur achter zich dicht met een afkeurende blik en een zuur mondje.

Het meisje glimlachte. Ze wist wat er van haar werd verwacht, ging achter Koxinga staan en begon stevig over zijn rug te wrijven om de jeuk die hem bijna constant plaagde te helpen verlichten. Hij sloot zijn ogen om van de verzachtende werking van haar massage te genieten. Na enkele minuten greep hij haar bij haar arm en trok haar zo over zijn schouder zodat ze behendig op zijn schoot belande. Zijn hand gleed onder haar tuniek op zoek naar een van haar borsten, en vond die.

***

‘Dit is wel heel ongebruikelijk, en onverwacht bovendien,’ zei Caesar verrast, de zojuist door Ting-Bin vertaalde brief nog steeds in zijn hand. Zelfs Ting-Bin toonde zijn verbazing, terwijl die normaal gesproken niet zo snel onder de indruk was en zelden zijn emoties liet zien tijdens het vertalen.

Caesar keek hem vragend aan. ‘Frederic?’

‘Nee, ik had dit ook niet van hem verwacht,’ zei hij eerlijk. Geen van beiden had ooit kunnen denken dat de grote Koxinga hen zou benaderen met het verzoek om hulp, in welke hoedanigheid dan ook. ‘Maar het zou misschien niet zo gek zijn als we op zijn verzoek in zouden gaan,’ opperde hij, waarop secretaris Van Doorn heftig knikte om te laten merken dat hij zijn mening deelde.

‘Ting-Bin, wat maak jij hiervan?’ vroeg Frederic, nieuwsgierig naar de mening van de Chinees.

‘Ach, meneer Coyett,’ antwoordde die met een nederige buiging van zijn hoofd. ‘Ik zou u vanuit mijn bescheiden positie hierover niet kunnen adviseren. Maar,’ hij kantelde zijn hoofd bedachtzaam, ‘dit betekent wel dat de heer Koxinga u vertrouwt. Zoals u wellicht weet genieten de Chinese artsen groot aanzien in ons land, meneer. Hij doet u groot eer aan door dit aan u te vragen. Dit is zeker een uitstekende gelegenheid om de banden nauwer aan te halen en zijn vertrouwen te winnen.’

De man heeft gelijk, dacht Frederic. Koxinga, de de facto leider van zuidelijk China, had gevraagd naar een van hun artsen om hem te behandelen voor een of andere aandoening. Aan Caesars gezicht te zien had die waarschijnlijk zijn besluit al genomen. De gouverneur glom van voldoening, zijn ogen glinsterden al bij de gedachte aan de mogelijkheden die dit zou bieden.

Frederic vroeg zich af waar Koxinga aan leed. Wat was het, dat hem ertoe had geleid hen te benaderen voor medische hulp dat zijn eigen artsen niet hadden kunnen genezen? Of was dit gewoon een truc om hen op het verkeerde been te zetten? Hoe dan ook, ze hadden weinig te verliezen.

‘Van Doorn, laat dokter Beyer hiernaartoe komen.’

***

Christian Beyer was in zijn apotheek, druk bezig de verse aanwas van ingrediënten te sorteren toen hij werd ontboden. Hij was licht geïrriteerd dat hij werd gestoord in zijn werk, wat er niet beter op werd toen de jonge klerk hem vertelde dat nee, de gouverneur niets mankeerde, en nee, dat hij zelf ook niet wist waarom hij moest komen. Onderweg naar het fort merkte hij wel op dat er een jonk in de haven lag met het vaandel van de Zhengs. Hij nam aan dat er een gezant aanwezig was in het fort maar stond er verder niet bij stil. Koxinga’s gezanten kwamen geregeld naar het eiland. Van meerdere bronnen had hij sterke verhalen gehoord over de zoon van een piraat, die tegenwoordig een belangrijk krijgsheer was. Zo sceptisch als hij was had hij het allemaal maar met een korrel zout genomen.

‘Dokter Beyer!’ verwelkomde Caesar hem hartelijk. ‘Gaat u alstublieft zitten.’ Beyer nam plaats tegenover de gouverneur. Hij was meteen op zijn hoede: aan de gouverneur mankeerde zo te zien weinig. Ook met Frederic Coyett, die ontspannen tegen het bureau aanleunde, leek niets aan de hand te zijn.

‘Wat kan ik voor u betekenen, gouverneur? Is iemand van uw gezin ziek geworden?’ Hij had immers wel wat beters te doen dan hier te zitten met het chronische tekort aan gekwalificeerde artsen, vooral op dit door God verlaten eiland met haar brede scala aan exotische ziekten.

Caesar kwam moeizaam overeind, belet door de artrose die hem volgens eigen zeggen parten speelde sinds hij weer op Formosa was.

‘We hebben een nogal ongewoon verzoek gekregen, dokter,’ begon hij. ‘Ik neem aan dat u de naam Koxinga kent?’

Beyer ging wat rechter op zijn stoel zitten. ‘Ja. Ja, natuurlijk,’ zei hij ongeduldig. ‘Wat is daar dan mee?’

‘We hebben vanochtend een gezant ontvangen met een verzoek om medische hulp voor Heer Koxinga zelf.’

Hij fronste zijn wenkbrauwen. ‘Dat is een verrassing. Hebt u enig idee wat hem mankeert?’ Hij had een vervelend voorgevoel dat hij wist wat er komen ging.

‘Op dit moment nog niet. Maar dit biedt ons wel een prima gelegenheid om de spanningen tussen ons en Koxinga in deze tijden wat te verminderen, zoals u begrijpt.’ Caesar stopte met ijsberen en keek de dokter recht in de ogen. ‘Hij heeft ons verzocht een arts naar Amoy te sturen om hem daar te behandelen.’

Beyer kruiste defensief de armen. ‘U gaat mij toch niet vragen om een arts af te staan om naar Amoy te gaan? Moeten wij die man dan gaan behandelen?’

‘Ja. Sterker nog, hij heeft specifiek naar u gevraagd. Niet zozeer bij uw naam, maar door zijn omschrijving is het duidelijk dat het om u gaat.’ Caesar perste zijn lippen op elkaar om een glimlach te onderdrukken. Frederic Coyett kuchte en deed een vergeefse poging zijn grijns te verstoppen achter zijn vuist.

Als in een reflex gingen Beyers handen naar zijn oren. Hij hoefde niet lang na te denken over hoe die omschrijving mogelijk was verwoord.

‘Hij heeft gevraagd naar de beste arts die wij hebben. En dat bent u. U hebt een uitstekende reputatie, dokter.’

‘U bent van plan mij naar Amoy te sturen?’ vroeg hij, zijn ogen groot. ‘En mijn werk hier dan? Er zijn nog anderen. Het zijn allemaal prima artsen. Kan een van hen niet gaan? Ik ben niet zo avontuurlijk ingesteld, bovendien word ik veel te oud voor dit soort dingen.’

‘Dit is heel belangrijk, Christian,’ zei Caesar vleiend. Het gebruik van zijn voornaam maakte het nu persoonlijk, en dat nam Beyer hem kwalijk.

‘We kunnen ons nu weinig anders veroorloven. Hij heeft om jou gevraagd. Ik kan niet anders, Christian. Ik moet jou vragen dit te doen. En op deze manier kun je hem ook nog voor ons in de gaten houden.’

Even wist hij niet waar hij kijken moest. Dat Caesar hem plotseling aan het tutoyeren was, was hem niet ontgaan.

‘Maar… ik weet niet eens wat er aan de man mankeert. Hoe weet ik nou wat ik mee moet nemen aan medicijnen? Stel dat het ernstig is, en hij sterft onder mijn hoede?’ vroeg hij met stemverheffing. ‘Wat gebeurt er dan met mij?’

‘Van wat wij begrijpen heeft hij geen levensbedreigende ziekte, anders hadden we dat echt wel gehoord,’ verzekerde Caesar hem. ‘Erg dringend schijnt het dus niet te zijn.’

‘En wat als ze mij als gijzelaar vasthouden? Je weet het maar nooit met die mensen.’

‘De gezant heeft ons verzekerd dat u goed zal worden behandeld met alle egards die uw beroep verdient. We zullen hen op hun woord moeten geloven. Het spijt me Christian, maar ik zal je toch moeten vragen dit te doen.’

Beyer haalde een hand over zijn gezicht en knipperde beduusd met zijn ogen. ‘Voor hoe lang?’ Hij dacht aan zijn gezin, dat hij hier met grote tegenzin zou moeten achterlaten.

‘Dat weten wij niet. Doe je uiterste best om de man te genezen, als dat mogelijk is althans. Dat is het enige wat ik van je vraag.’

‘Krijg ik een assistent mee? Een tolk?’

‘Nee. Daar is hij zeer duidelijk in. Ze hebben daar hun eigen tolken. Zij zullen je overal bij helpen, waar nodig.’ Beyer schudde fronsend het hoofd. Hij hield ervan om de overhand te hebben in elke situatie, of op zijn minst te weten waar hij aan toe was. Naar zijn idee waren er nu te veel onzekerheden. ‘Je vraagt wel veel van mij, Cornelis,’ mompelde hij ongelukkig.

‘Dat weet ik,’ antwoordde Caesar, maar zijn uitdrukking was onverbiddelijk.

‘Ik heb wel enige tijd nodig voor de nodige voorbereidingen. Ik zal een volledige reisapotheek nodig hebben, aangezien ik totaal niet weet wat mij te wachten staat. En na mijn terugkomst op Formosa verwacht ik wel degelijk een extra beloning voor deze twijfelachtige onderneming.’

‘Dat kan geregeld worden. Ik denk dat we daar wel uitkomen,’ zei Caesar. ‘Het is de bedoeling dat je morgenochtend mee terugvaart op de jonk van de gezant. Hij zal je naar Koxinga brengen. Ik laat je nu gaan in verband met de nodige voorbereidingen. Dank je, Christian. Ik stel dit zeer op prijs.’ Caesar schudde hem opgewekt de hand, waarna Beyer zijn hoofd schudde en mompelend vertrok.

Toen Beyer aankwam op het eilandje Amoy waren er zes mannen voor nodig om de kisten van gereedschap, medicijnen, kruiden en andere ingrediënten van boord te halen. Hij stond erop dat hij persoonlijk toezicht hield op het verplaatsen van de spullen, aangezien er geregeld van alles en nog wat verdween uit zijn apotheek. Vooral de opium, die werd gebruikt als pijnstiller, had de neiging om geregeld op mysterieuze wijze uit zijn voorraadkast te verdwijnen.

Het was pas laat in de middag toen hij werd ontboden om te worden voorgesteld aan zijn patiënt. Voor Beyer bevestigde dit alleen maar dat de aandoening van de hem toegewezen patiënt niet ernstig was, en dat irriteerde hem mateloos. Hij vroeg zich voor de zoveelste keer af wat hij hier in vredesnaam deed. Wel gaf het hem de gelegenheid om alvast wat van Amoy te verkennen. Twee straatjochies met vuil besmeurde gezichten hadden hem in hun nieuwsgierigheid achtervolgd en hem onbevangen aangestaard. Hij tolereerde hun aanwezigheid toen hij daar rondbanjerde, maar hij joeg hen met een gebaar van zijn hand weg toen zij naar zijn oren hadden gewezen en hem hard hadden uitgelachen. Toen ze niet weggingen besloot hij hen maar te negeren.

Hij staarde met ontzag naar de heuvels aan de andere kant van het smalle kanaal, op het vasteland van het machtige China. Altijd al was hij onder de indruk geweest van de cultuur van het oude keizerrijk en gefascineerd door de exotische verhalen die hij erover had gehoord. Dat was misschien nog het enige positieve van deze netelige positie. Mogelijk zou hij van deze gelegenheid gebruik kunnen maken om zich te verdiepen in de Chinese medicijnkunst, dan hield hij in ieder geval nog iets over aan dit avontuur.

De steentjes die hij gooide scheerden rakelings over het water. Het gaf hem een vreemd soort voldoening te zien hoe de platste kiezels meerdere malen over het water kaatsten, en hij voelde zich net een klein kind. Opnieuw haalde hij zijn arm uit om er een te gooien toen hij een groepje mannen zag naderen. Hij liet zijn arm zakken, zijn hart sloeg een slag over. Het moment was gekomen: hij zou zijn patiënt gaan ontmoeten. Gezien de grootte van de entourage vermoedde hij dat hij door de persoonlijke lijfarts van Koxinga werd gehaald. Het groepje mannen werd achtervolgd door een hele sleep nieuwsgierige kinderen. Beyer kon zich indenken dat zijn komst gezichtsverlies moest betekenen voor de Chinese arts, om zomaar opzij te worden gezet voor een buitenlander.

Hij keek de mannen onzeker aan. Een jonge tolk met een dikke lok gitzwart haar die half voor zijn gezicht hing stapte naar voren.

‘Graag, meneer. Dit is Dokter Wang. Hij is de persoonlijke arts van Heer Koxinga. Graag, meneer, u nu met ons meekomen,’ zei de jongen in gebrekkig Hollands. Zijn accent was zo sterk dat hij goed moest luisteren om het überhaupt als zijn eigen taal te kunnen herkennen.

Wang groette hem hoffelijk, de grijns op zijn gezicht zo onecht dat het bijna zielig was. Het was duidelijk hoe Wang over zijn komst dacht. Met een air van zelfvertrouwen die hij niet werkelijk voelde stapte Beyer naar voren en boog zijn hoofd licht richting zijn Chinese collega.

‘Goed kennis met u te maken. Ik ben Christian Beyer, eerste arts voor de VOC op Formosa,’ sprak hij langzaam en duidelijk. Hij probeerde een glimlach, maar door de zenuwen uitte die zich moeizaam en het kwam eruit als een twijfelachtige grimas. Met kloppend hart luisterde hij naar de vertaling. Wang gebaarde met zijn hand dat hij hem moest volgen. Beide mannen verlieten het strand, de sleep kinderen lachend achter hen aan.

Eenmaal bij de residentie aangekomen ging de Chinese arts hem voor. Ze liepen door een aaneenschakeling van lage gebouwen die met elkaar waren verbonden door meerdere binnentuinen voordat ze bij de privévertrekken van Koxinga aankwamen. Beyer was er verbaasd over hoe bescheiden de vertrekken van Koxinga waren. Hij had gedacht dat de grote militaire bevelhebber, wiens reputatie haast mythische vormen had aangenomen, zich wel met wat meer grandeur zou omringen. De kamers waren karig ingericht, alsof het niet meer dan een tijdelijk onderkomen was.

Wang schraapte zijn keel bij binnenkomst. ‘Laoban, heer Koxinga.’ Op een futon waar meerdere kussens lagen gestapeld rustte een man met zijn ogen gesloten, zijn bovenlichaam ontbloot. Wang wachtte geduldig op een reactie van zijn werkgever. De man op de futon slaakte een diepe zucht voor hij zijn ogen open deed. ‘Is hij er?’ vroeg hij bot, zonder hun kant op te kijken of overeind te komen.

‘Ja, Sire.’ Wang wenkte naar hem om binnen te komen. ‘Jin lai, jin lai. Kom binnen.’ Een aantal mensen, van wie Beyer er nog achter moest komen wat voor nut ze hadden, persten zich door de deur om hun positie in te nemen. De tolk bleef bescheiden bij de deuropening staan, net binnen gehoorsafstand.

Nieuwsgierig kwam Koxinga overeind in de zithouding. Hij bekeek Beyer aandachtig, lachte en zei iets in het Chinees dat hij niet kon volgen. Iedereen lachte luid om wat hij zojuist had gezegd. Beyer glimlachte onzeker.

Koxinga stond op met een soepele beweging die nadruk legde op een indrukwekkende wand van buikspieren. Beyer observeerde de man met belangstelling. Hier was hij dan: de grote militair leider van zuidelijk China over wie ze op Formosa zoveel hadden gehoord, en die de gemoederen op het eiland de laatste tijd zo bezighield.

Om een of andere reden had Beyer een man van groter postuur verwacht. Maar het gezicht van de Chinees weerspiegelde wel zijn reputatie: schrandere ogen, harde, onbuigzame trekken rond de mond en nog iets, iets verontrustends waar hij niet precies de vinger op kon leggen.

Koxinga staarde hem aan, en tilde beide handen met een grote grijns naar zijn oren en trok eraan. Opnieuw schaterde iedereen, en even plotseling was het weer stil, zijn reactie afwachtend. Het is ook overal hetzelfde, dacht hij met een zucht. Hij zag de gespannen gezichten, en pakte toen zelf zijn oren om die haaks op zijn hoofd te zetten zodat ze nog groter leken. Plotseling bulderde hij zelf van het lachen. Grote hilariteit was het gevolg, wat voor een enorme ontlading zorgde.

Lachend wenkte Koxinga dat hij naar voren moest komen, waarop hij behoedzaam naar voren trad. De Chinees wees naar zijn arm. ‘Ni kan, ba,’ zei hij. De tolk vertaalde zijn woorden. Onmiddellijk namen Beyers training en professionaliteit het over, blij dat hij in actie mocht komen. Hij rolde zijn mouwen op en boog zich zwijgend over de rode, geïrriteerde bulten op Koxinga’s arm. Vervolgens onderzocht hij de rest van zijn ontblote lichaam, waarop Koxinga opstond en zich zonder enige schaamte ontdeed van zijn broek. In zijn lies ontdekte Beyer een zelfde soort uitslag, daar was de huid nog vuriger. Hij voelde de haviksogen van dokter Wang, die onmiddellijk naar voren trad. Wang keek met een ontevreden gezicht hoe hij zich over zijn patiënt ontfermde. Hij probeerde hem te negeren.

‘Jeukt het?’ vroeg Beyer met een krabbend gebaar over zijn eigen ontblote arm. Wang begon wat te zeggen, maar Koxinga hief een gebiedende hand op en keek hem waarschuwend aan. Wang perste zijn lippen stijfjes op elkaar, beledigd.

Koxinga knikte naar Beyer. ‘Het komt door de koude wind,’ verklaarde hij zelf. Beyer luisterde met belangstelling naar de uitgebreide vertaling van de tolk, maar zei niets. Hij vervolgde zijn onderzoek, bestudeerde zijn huid, oksels, oogleden en de zolen van zijn voeten. Dokter Wang, de tolk en de twee andere mannen volgden hem nieuwsgierig. Hij kwam eindelijk overeind, opnieuw verrast door de hoeveelheid mensen die zijn patiënt omringde.

‘Ik geloof dat ik de juiste ingrediënten heb meegenomen voor het klaarmaken van de nodige medicijnen,’ zei hij tegen de tolk. ‘Ik heb wel enige tijd nodig om het een en ander voor te bereiden zodat ik het vanavond toe kan dienen.’ De jongen vertaalde zijn woorden weifelend, waarop Koxinga iets tegen Wang zei, naar Beyer wees, en lachte. De anderen lachten met hem mee, behalve Wang, die met een zure uitdrukking voor zich uit keek. Een vertaling volgde niet, maar Beyer kon de lading van Koxinga’s woorden wel raden. Hij wist dat Wang hem nauwlettend in de gaten moest houden om ervoor te zorgen dat hij de grote bevelhebber niet zou vergiftigen of hem op een andere manier kwaad zou doen. Dat hij niet blij was met zijn degradatie tot veredelde bewaker, was duidelijk.

Die avond kwam hij terug om met behulp van zijn instrumenten een grondiger onderzoek te kunnen doen. Zo nu en dan boog hij zich over het zware, gehavende medische boek dat hij had meegebracht. Vanaf zijn futon bekeek Koxinga hem aandachtig terwijl hij werkte aan de smeersels en poeders die hij die middag had voorbereid. Af en toe mompelde hij iets tegen zichzelf, of las hij hardop uit de vergeelde bladzijden van zijn boek.

Wang nam zijn supervisieplicht bloedserieus. Elk flesje werd met argwaan bekeken en aan geroken, terwijl hij eerder die middag al getuige was geweest bij het klaarmaken ervan. Hij stond praktisch tegen hem aangedrukt om te zien wat Beyer met de verschillende instrumenten uitvoerde tijdens het lichamelijke onderzoek. Beyer begreep het wel en had zijn schouders opgehaald over Wangs overmatige belangstelling, maar nu keek hij geërgerd op toen de Chinees hem voor de zoveelste keer voor de voeten liep. Met een gebaar van zijn hand eiste hij meer ruimte, waarop Wang heftig protesteerde en zei dat hij ook alleen maar zijn werk deed, totdat Koxinga hem scherp tot zwijgen bracht. Met een gezicht als onweer nam Wang wat meer afstand om hem de ruimte te gunnen.

Het was moeilijk om direct een diagnose te stellen. Hij twijfelde tussen verschillende aandoeningen en de behandelingen daarvoor. De vreemde bulten die zich hadden geuit op de arm van zijn patiënt waren naar zijn mening beslist niet veroorzaakt door kou, wind, of welke andere externe omstandigheden dan ook. De bulten hadden een interne oorzaak, en hoewel het duidelijk was dat hij een of andere aandoening had, kon hij niet vaststellen of het echt ernstig was.

Hij begon zijn behandeling met het aanbrengen van een zalf op de huidaandoeningen en wachtte een aantal dagen om te zien wat voor effect die had. Behalve het feit dat de zalf enige verlichting leek te bieden voor de continue jeuk, had die verder weinig effect. Vervolgens zette hij een behandelingsplan op dat bestond uit een combinatie van dieet, een dagelijks lauwwarm bad voorzien van oliën en het smeren van zalven die hij zelf had samengesteld.

Naarmate de dagen verstreken werd het hem algauw duidelijk wat voor patiënt hij had. Als Koxinga geen zin had in de behandelingen, of het van hem enige moeite vereiste, weigerde hij mee te werken. Het door Beyer voorgeschreven dieet, dat varkensvlees en hete kruiden vrijwel uitsloot, werd algauw terzijde geschoven en Koxinga bleef koppig het sterk gespijsde vlees eten. Vaak weigerde hij de drankjes in te nemen die Beyer voor hem had gemengd, die hij smerig vond en op de grond uitspuugde waar hij bij stond. Voor het nemen van de lauwwarme baden had hij meestal geen tijd, dus dat had ook weinig zin.

Ondanks dat bleef Beyer stug volhouden. Vanwege de intensieve behandeling bracht hij veel tijd door met zijn patiënt, en leerde hij Koxinga langzaam maar zeker kennen als een leergierige, intelligente man die bijzonder veel belangstelling toonde voor de wereld buiten China. Terwijl hij zorgvuldig de huiduitslag met zalf behandelde of minutieus door zijn loep zocht naar sporen van verbetering vroeg Koxinga hem de oren van het lijf. Naarmate de jonge tolk de Hollandse taal steeds meer praktiseerde werd zijn uitspraak, met hulp van Beyers tactvolle correcties, steeds beter.

‘Bent u getrouwd?’ vroeg Koxinga op een dag.

‘Ja, heer Koxinga. Ik ben getrouwd en ik heb vier kinderen.’

‘Zonen?’

‘Nee, alleen dochters,’ antwoordde hij. Koxinga fronste sympathiserend, waarop Beyer glimlachte. Hij kende heel goed de voorkeur van de Chinezen voor zonen, en wist dat het zo diep in hun cultuur zat gebakken dat hij het verstandig achtte er niets over te zeggen.

‘Ik heb twee zonen bij mijn eerste vrouw,’ zei Koxinga trots. ‘Ze is pas geleden nog bevallen van een dochter, maar het kind was doodgeboren.’ Het kwam er nonchalant uit. ‘Ik heb nog zes andere kinderen van mijn twee andere vrouwen. En er zijn er nog meer op komst.’

‘Uw familie is hier op Amoy, Heer Koxinga?’ vroeg Beyer beleefd.

Koxinga keek hem strak aan, alsof hij niet wist of hij hem kon vertrouwen. ‘Nee,’ antwoordde hij. ‘Zij zijn op Penghu, in de Pescadoren. Het is daar veiliger voor hen.’ Beyer knikte beamend en wreef het laatste beetje zalf in de huid van zijn nek. Hij stond op om zijn spullen bij elkaar te rapen en naar zijn vertrekken te gaan.

‘Ga niet weg,’ beval Koxinga. ‘Ik wil wat meer over u te weten komen. Ga zitten.’ De tolk keek zijn werkgever vragend aan, waarschijnlijk verbaasd over de persoonlijke wending die het gesprek had genomen tussen hem en de grote militair leider. Nadat de jongen Koxinga’s bevel had vertaald legde Beyer zijn spullen weer terug op de tafel en nam plaats tegenover Koxinga. De Chinees ging op zijn zij liggen, zijn hoofd ondersteund door zijn hand. ‘Leven uw ouders nog?’ vroeg hij.

‘Nee, ze zijn allebei al een tijdje geleden gestorven.’

‘Vertel eens, in uw land, nemen mannen daar meer dan één echtgenote?’

‘Nee. Onze God gebiedt ons maar met één vrouw te trouwen en lief te hebben. Hollandse vrouwen zijn te trots. Trouwens, mijn vrouw zou zoiets nooit toestaan. Ze had me zeker het huis uit gestuurd als ik nog een vrouw had genomen!’ Hij grinnikte. Ook Koxinga lachte, nog voor de tolk zijn woorden had vertaald.

‘Wij Chinezen eren meer dan één God. Maar ik eer vooral Mazu, godin van de zee. Mijn moeder…’ Koxinga twijfelde, en keek weg. ‘Mijn moeder was Japans.’ Beyer keek hier van op, verbaasd. ‘Zij was ook een trotse vrouw. Maar ze was ook sterk en eervol. Zij accepteerde dat mijn vader meerdere vrouwen had. Zelfs concubines.’

‘Ze leeft niet meer?’ vroeg hij sympathiek.

‘Nee.’ Voor een ogenblik verraadden zijn ogen zijn verdriet, maar toen verhardde zijn uitdrukking. ‘Nee. Ze stierf tien jaar geleden. Ze hadden haar verkracht.’ Zijn toon was fel. ‘Een Mantsjoe-soldaat had haar verkracht. Daarna heeft ze zichzelf opgehangen aan dezelfde boom waar ik als kind in klom. Ik heb haar zelf gevonden.’ Beyer zag de ogen van de man zwart worden, verzonken in de duistere herinnering die hij zojuist had omschreven. ‘Ze hadden ons fort aangevallen toen ik er nog maar een paar li van vandaan was. Tegen de tijd dat we terug waren was het te laat. Ze hebben ook mijn jongere zusje vermoord. Ze was pas drie.’ Hij staarde voor zich uit, zijn blik gefixeerd op niets in het bijzonder.

Beyer luisterde geschokt, hij wist niet wat hij zeggen moest. ‘Uw vader leeft nog wel?’ vroeg hij na een tijdje. De tolk verstijfde, die zweeg in alle talen. Met angstige ogen keek hij van Koxinga naar Beyer en vervolgens weer terug naar Koxinga. Langzaam kwam Koxinga in een zittende positie en keek de tolk vragend aan. Nog steeds zweeg de tolk, onbeslist over wat hij moest doen. Beyer zag dat hij bleek weg was getrokken. Intuïtief wist hij dat hij de verkeerde vraag had gesteld. Hij schrok toen Koxinga de jongen toesnauwde. Meteen vertaalde die wat Beyer had gezegd, de woorden ratelden eruit om het maar meteen te hebben gezegd.

Koxinga zat als aan de grond genageld en keek roerloos voor zich uit. Ineens kwam hij overeind. Hij greep ongeduldig naar zijn tuniek en draaide zich van hem af.

‘Mijn vader,’ zei hij met onheilspellend lage stem, ‘is dood voor mij. Hij heeft zijn land en keizer verraden en mij kan het niets schelen of hij nog leeft of niet.’ En daarmee liep hij weg.

Na een aantal weken was er nauwelijks verbetering in de symptomen waar te nemen. Nu de nieuwigheid van zijn komst naar Amoy er enigszins van af was wilde Koxinga hem minder vaak om zich heen hebben dan voorheen. Wanneer hij te volhoudend werd in zijn behandelingen stuurde Koxinga hem weg. Alleen als de jeuk ondraaglijk werd liet hij hem halen voor het aanbrengen van de verzachtende zalf. Wang stond er dan altijd bij om toe te kijken, zijn blik steeds zelfgenoegzamer naarmate de tijd verstreek, blij dat hij er ook niet in was geslaagd zijn patiënt te genezen.

In de tijd die hem overbleef wandelde Beyer over het eiland. Vaak kwam hij hele regimenten tegen, bezig met hun trainingen in de verschillende vechtsporten. Hij zag hen oefenen met hun zwaard, dolk of pijl en boog. Op een afstand observeerde hij gefascineerd de militaire oefeningen die feilloos werden uitgevoerd. Twintig man tilden bij het bevel in één vloeiend gebaar hun boog op en lieten precies op hetzelfde moment de pijlen wegschieten. De pijlen misten hun doel nooit. De officieren merkten zijn aanwezigheid altijd op, maar ze leken het te accepteren en stuurden hem niet weg. Hij vermoedde dat ze er geen bezwaar tegen hadden. Misschien hoopten ze hem met hun bekwaamheid te imponeren. Met ingehouden adem zag hij met wat voor discipline de mannen te werk gingen. Elke overgebleven illusie dat het leger van Koxinga bestond uit niet meer dan een ongeregeld zootje piraten was voor eens en altijd verdwenen. Hij was onder de indruk van wat hij van de militaire oefeningen had gezien. Zo diep onder de indruk, dat het hem deed huiveren.

***

Koxinga genoot van de gesprekken die hij met de Hollandse arts voerde. Hij was razend nieuwsgierig naar de wereld van Beyer. Van alles wilde hij weten: de westerse cultuur intrigeerde hem. Ondanks alles wat zijn vader ooit over de Hollanders had verteld, was er nog zoveel dat hij van hen kon leren. Hij wilde weten wat hen ertoe had gedreven om in hun klippers de halve wereld over te steken op zoek naar landen zoals dat van hem. Hoe dachten de Hollanders? Wat was hun levensfilosofie, hoe kwam het dat zij zo anders tegen vrouwen aankeken als zijn eigen volk? Bij elke gelegenheid vroeg hij Beyer de oren van het lijf, ook over alledaagse dingen. Zo nu en dan las Koxinga zijn gedichten voor aan Beyer, die er aandachtig naar luisterde en af en toe zijn commentaar gaf.

Hij toonde belangstelling om te weten te komen wat voor soort man gouverneur Caesar werkelijk was, waarop Beyer hem het een en ander over hem vertelde. Voorzichtig probeerde hij de Hollandse arts ook uit te horen over Formosa. Beyer beantwoordde zijn vragen bedachtzaam. Een keer vroeg Koxinga hoe veel Hollandse soldaten er op het eiland waren, waarop Beyer hem lachend aankeek en antwoordde, ‘O, dat zou ik echt niet weten. Ik ben er immers alleen maar arts.’ Waarop Koxinga hartelijk had gelachen. Beyer was niet gek, en dat wist hij. Zijn waardering voor de man steeg met de dag.

Sinds die ene keer dat hij zo sterk had gereageerd op Beyers vraag over zijn vader was die voorzichtiger geworden met het stellen van zijn vragen. Hij vond dat jammer, maar hij kon het de man niet kwalijk nemen. Sommige dingen lagen gewoon nog steeds gevoelig.

Hij vond de gesprekken met Beyer prettig en verfrissend. Het had even geduurd voordat de man vrijuit durfde te spreken, maar nu was hij een van de weinigen die werkelijk oprecht tegen hem was. Zelfs Cai, die hij vanaf zijn zevende had gekend en die vrijwel dag en nacht met hem optrok, was terughoudender geworden, behoedzamer. Dat begreep hij niet helemaal, het kwetste hem. Was hij dan werkelijk zo veranderd? Misschien dat zijn moeders dood en het verraad van zijn vader hem meer hadden gedaan dan hij zelf dacht.

Naarmate de weken verstreken kon het niet anders dat Beyer ook zijn minder goede kanten ontdekte. Dat interesseerde hem niet: zijn reputatie als leider voor zijn mannen mocht beslist niet worden aangetast. Bovendien kon hij weinig anders. De vijand was steeds agressiever geworden, en het was cruciaal dat ze het verloren terrein weer terug zouden winnen. Als zijn officieren terugkeerden en hem niet eens recht in de ogen aan durfden te kijken met het bericht dat ze waren verslagen, dan moesten die gewoon worden gestraft. Zij moesten dienen als voorbeeld. Beter dat ze sneuvelden op het slagveld dan dat ze hem kwamen vertellen dat ze hadden gefaald. Lijfstraffen werkten nou eenmaal goed in dit soort gevallen. Het hield zijn mannen scherp.

Wel wist hij dat hij steeds vaker last had van woedeaanvallen. Meestal werden die uitgelokt door het falen van zijn officieren, of door het horen van slecht nieuws. Dan verscheen er een rode waas voor zijn ogen, en haalde hij uit, ongeacht wie het was. Vaak had hij daar niet eens erg in, dan kwam hij er pas achter als hij aan degene vroeg waarom zijn lip bloedde, of hoe die zijn vingers had gebroken. Dan werd hij discreet ingefluisterd door generaal San-Ge dat hij dat zelf had gedaan. Hij zag het ook aan de angstige gezichten om zich heen, dan wist hij dat hij weer een wreedheid had begaan in een bui van razernij. Maar dan trok hij zijn schouders op en ging over tot de orde van de dag. Dat hij soms wreed moest zijn om zijn gezag te laten gelden, hoorde er immers bij.

In sommige gevallen gebeurde het in het bijzijn van Beyer. Dat kon ook niet anders. Beyer was vaak bij hem voor het uitvoeren van de vele behandelingen, terwijl zijn besprekingen met zijn officieren gewoon doorgingen. Als hij dan een lijfstraf liet uitvoeren, wat hij op dat moment nodig vond, dan verbleekte de Hollandse arts, om voor de rest van de dag te zwijgen.

Een ochtend was Beyer tijdens een van zijn strandwandelingen getuige geweest van de executie van een van zijn onderofficieren. De man werd schreeuwend en jankend naar het strand gesleurd, waar zijn keel werd doorgesneden. Koxinga had opgekeken en de hevige schok in Beyers ogen gezien. De dokter stond als aan de grond genageld, en staarde vol afschuw naar het verminkte lichaam, vanwaar het bloed door het zand werd opgezogen nog voor het op de grond zakte. Hij aanvaardde zijn blik onverschillig en was weer terug naar binnen gegaan.

Dat het de arts dwarszat, had hij de dagen daarop wel gemerkt. Beyer was tijdens zijn werkzaamheden opmerkelijk stil geweest en sprak alleen als hem iets werd gevraagd.

Een paar dagen later was hij in een bijzonder goed humeur nadat hij gevrijd had met een van de aantrekkelijke vrouwelijke bedienden. Het meisje stond met een kokette glimlach tegen de muur aangeleund achter hem, haar gezicht nog steeds roezig van hun seksuele avontuur. Koxinga lag op zijn buik terwijl Beyer de huid op zijn nek en schouderblad behandelde. Zoals altijd hing Wang als een strenge schoolmeester om hem heen. Op de achtergrond had de tolk zich bescheiden opgesteld voor het geval dat er moest worden gecommuniceerd.

Zijn lusten verzadigd en de jeuk enigszins verlicht door de massages die Beyer toediende op zijn huid was Koxinga weer toe aan een gesprek. Geïnteresseerd had hij Beyer ondervraagd over hoe diens land werd geregeerd, en had zijn verbazing getoond toen hij vertelde dat Holland geen koning of keizer had die de dienst uitmaakte, maar op dat moment een verenigde republiek was die werd geregeerd door meerdere regenten. Voor hem was dat maar moeilijk om te bevatten.

‘Zou ik zo vrijpostig mogen zijn u te vragen waarom u een paar dagen geleden die officier heeft laten doden op het strand?’ vroeg Beyer toen die de huid rondom zijn oksels behandelde.

Wang verstarde aan de andere kant van het bed. Koxinga glimlachte. Eigenlijk had hij de vraag al veel eerder verwacht.

‘Hij had mij verkeerd geadviseerd,’ antwoordde hij rustig. ‘En toen waagde hij ook nog om openlijk aan mijn oordeel te twijfelen, waar mijn mannen bij waren.’

Beyers handen op zijn nek vielen stil. Hij liep naar de tafel waar de verschillende zalven stonden uitgestald. Met zijn rug naar hem toe sprak hij opnieuw.

‘Als ik aan uw oordeel twijfel, omdat het uw gezondheid schaadt doordat u weigert mijn advies op te volgen, en niet openstaat voor mijn behandelingen, laat u mij dan ook doden?’

Wangs gezicht vertrok bij het horen van de vertaling. Maar Koxinga bleef glimlachen.

‘Nee. U bent mijn arts, geen soldaat. Het is uw taak om erop te staan mij te behandelen, of ik daar nou aan meewerk of niet. Maar als een van mijn soldaten of officieren mijn oordeel openlijk in twijfel trekt, dan is dat heel wat anders. Dan geldt dat als gezichtsverlies voor mij. Dat kan ik niet toelaten.’

‘Dus om gezichtsverlies te voorkomen laat u uw mannen doden?’

Koxinga rolde op zijn zij om de dokter recht in de ogen te kunnen kijken, zijn uitdrukking hard.

‘Ja. Als je bevelhebber bent van een leger zoals dit, ja. Als je wilt dat je mannen gezag en respect voor je hebben, en je verwacht dat ze doen wat jij hen beveelt, ja. Ook al strookt het opvolgen van orders niet altijd met wat zij geloven dat juist is. Kunt u dat begrijpen?’

Beyer staarde hem gebiologeerd aan, en knikte. Koxinga zakte weer terug op de futon, tevreden.

De weken gingen voorbij, maar het begon erop te lijken dat Beyers behandelingen Koxinga niet zouden genezen. Naarmate de hoop vervloog dat zijn medische kennis nog iets voor hem zou kunnen betekenen, werkte Koxinga ook steeds minder mee. Steeds vaker vertrok hij zonder iets tegen de Hollandse arts te zeggen en verdween dan dagen – of wekenlang op een of andere militaire campagne zonder zijn medicatie. Bij terugkeer kreeg hij dan wel een preek van Beyer, die zei dat zijn tegenwerking de behandelingen alleen maar belemmerde.

Natuurlijk had hij gelijk. De symptomen verergerden altijd als hij was weggeweest. Dan werd hij geteisterd door jeuk die nog erger was dan ooit, had hij gebrek aan slaap en ook zijn humeur leed eronder.

Tijdens een van zijn behandelingen werden ze op een dag gestoord door twee officieren die zojuist waren teruggekeerd van het vasteland. De mannen oogden nerveus. Koxinga gebood Beyer onmiddellijk te stoppen met zijn handelingen. Een van de officieren rapporteerde dat zij tijdens hun missie om eten en andere benodigdheden te halen verrast waren door vijandelijke troepen. Ze hadden zich terug moeten trekken, naar hun boten, en hadden tientallen mannen verloren. Hij sprak zo zacht dat hij nauwelijks hoorbaar was en zei dat ze er niet in waren geslaagd de broodnodige levensmiddelen mee te nemen.

Koxinga had in stilte naar hem geluisterd. Hij had op deze missie gerekend. Het eten op Amoy werd steeds schaarser, ze waren afhankelijk van bevoorrading van het vasteland. Dat zou alleen nog maar erger worden. Maar opgeven was geen optie. Ze moesten hun eten daar wel vandaan halen. Het was van levensbelang dat al zijn officieren hier ook van overtuigd waren.

‘Vertaal!’ snauwde hij de tolk toe. Verbaasd begon de jongen naar het Hollands te vertalen wat de officier zojuist had gezegd. Beyer keek verward voor zich uit, en begreep niet waarom het verhaal van de officier voor hem werd vertaald. De spanning in de kamer was voelbaar. Koxinga keek de officier beschuldigend aan, waarop de man zijn ogen schichtig op de grond richtte. Zijn handen beefden.

‘Jullie hebben gefaald,’ zei Koxinga met gevaarlijk zachte stem. De ogen van de andere officier schoten alle kanten op.

‘Naar buiten,’ beval Koxinga. De eerste haastte zich de deur uit, maar de man op zijn knieën keek verward, alsof hij het niet begreep. ‘Ga naar buiten! Nu!’ schreeuwde Koxinga. De man klauterde overeind en struikelde in zijn haast om de deur uit te komen, waarna hij herhaaldelijk in zijn richting boog om zijn excuses aan te bieden.

‘Houd hem vast,’ zei Koxinga tegen de soldaten met een vinger naar de tweede officier, die zich paniekerig los probeerde te rukken om te kunnen vluchten. De soldaten deden wat hen werd gevraagd en grepen de man stevig vast, zijn armen achter zijn rug. Zonder enige waarschuwing haalde Koxinga hard uit naar de man die verslag had uitgebracht en brak zijn neus in één vloeiende beweging. In een reflex bracht de man zijn handen naar zijn gezicht. Koxinga trapte hem hard in zijn kruis, waarop de man dubbel klapte en op zijn knieën viel. Zijn knie haalde hard uit tegen zijn hoofd zodat de man achterover viel, een krijsend hoopje ellende.

Toen gebeurde het weer, zoals dat al eerder was gebeurd. De adrenaline stroomde door zijn lichaam. Voor zijn ogen trok zich weer die rode waas. Hij was zich niet langer bewust van zijn omgeving, en zijn oren suisden. Als een dolle stier trapte hij ongecontroleerd los op zijn slachtoffer. Hij stopte pas toen de man geen weerstand meer bood en roerloos op de grond bleef liggen.

De andere officier staarde in shock naar het lichaam van zijn partner. Nog voor hij kon reageren had Koxinga zijn dolk getrokken en hem de keel doorgesneden. De starende ogen van de man keken vol ongeloof voor zich uit toen hij op de grond neerstortte, waar het donkere bloed onder zijn romp vandaan kronkelde.

Zijn blik kruiste die van Beyer, die hem met open mond aanstaarde.

‘Dit is omdat jullie hebben gefaald op jullie missie.’ Hij wierp de woorden venijnig in de richting van de roerloze lichamen, ten behoeve van de omringende soldaten. Allemaal keken ze beduusd voor zich uit, hun ogen afgewend. Koxinga draaide zich om en bleef in de deuropening staan, waar hij Beyer recht in de ogen keek.

‘Ze hebben gefaald,’ herhaalde hij, buiten adem van de inspanning die hij had verricht. ‘Wij hadden dat eten nodig.’

***

Beyer snelde terug naar zijn vertrekken, uiterst geschrokken van wat hij zojuist had gezien. Welke daden hadden die mannen begaan, dat ze hadden verdiend op deze manier aan hun einde te komen? Het waren nota bene Koxinga’s eigen officieren! Wat hem nog het meeste had geschokt was de blik van Koxinga. Geen greintje empathie had hij daar gezien. Geen wroeging of spijt. Het interesseerde hem werkelijk niets, dat hij het bevel had gegeven tot executie. De blik die hij daar had gezien was fanatiek, als van een waanzinnige. En dat verontrustte hem steeds meer.

Hij dacht dat hij langzamerhand wel gewend zou raken aan Koxinga’s stemmingswisselingen, maar daar was hij nu niet langer van overtuigd. Op het ene moment was hij een gecultiveerd, geleerd mandarijn die zijn gevoelige gedichten aan hem voorlas en het verschil in hun beide levenswijzen met veel humor belichtte. Maar soms leek hij wel een wrede psychoot. Het was zijn volstrekte onvoorspelbaarheid die hem zo gevaarlijk maakte.

Hij werd er steeds meer gespannen onder, en sliep slecht. Hij was nu alweer zes weken op Amoy. Zo langzamerhand had hij vreselijke heimwee gekregen. Hij miste zijn gezin, zijn eigen vertrouwde volk. Hij stuurde een boodschap naar gouverneur Caesar met het bericht dat hij er nog niet in was geslaagd Koxinga te genezen, maar vroeg toch zijn toestemming om terug te keren naar Formosa. Caesar weigerde en stond erop dat hij de behandelingen voortzette totdat Koxinga daadwerkelijk beter was: er stonden volgens hem grote belangen op het spel. Gedeprimeerd en weinig gemotiveerd ging hij ’s avonds steeds vaker aan de drank om zijn gemoedstoestand te vergeten.

Nog geen week later werd Beyer tijdens zijn werkzaamheden in zijn apotheek opgeschrikt door het angstige gegil van een vrouw. Verstoord liep hij naar buiten om te zien wat er aan de hand was. Bij de binnentuin aangekomen zocht hij duwend zijn weg door een menigte van soldaten. Op haar knieën zat een hevig snikkende vrouw, haar gebonden handen op wrede wijze hoog boven haar hoofd gehouden. Beyer herkende haar meteen. Het was een van de mooiere jonge vrouwen die Koxinga geregeld gezelschap hield en waar hij ongetwijfeld het bed mee deelde. Tussen de snikken door klonk de ademhaling van de vrouw onnatuurlijk snel, ze hyperventileerde van angst. Geknield naast de vrouw was één van Koxinga’s jongere officieren, in de greep van twee soldaten. Van een lelijke wond op zijn voorhoofd stroomde bloed, zijn gezicht was vertrokken van de pijn. Achter de twee stond San-Ge, Koxinga’s eerste generaal. Koxinga zelf was nergens te bekennen.

Plotseling, zonder enige waarschuwing trok de generaal zijn zwaard. Onthutst zag hij hoe het dodelijke wapen omhoog werd geheven om weer zo hard neer te komen dat het de knielende man in één slag onthoofdde. Het bloed spetterde tegen de vrouw, die hevig begon te krijsen en met een kokkend geluid begon te braken. Toen ze weer stil werd weerspiegelden haar ogen de shocktoestand waar ze in terecht was gekomen.

San-Ge slenterde langs het onthoofde lichaam, greep bijna liefkozend een lok haar van de vrouw en rukte er hard aan. Het brute gebaar haalde Beyer uit zijn verschrikkelijke trance. Hij gooide zijn gewicht naar voren om tussenbeide te komen, maar de toegang werd hem versperd. San-Ge keek op, recht in zijn gezicht. Even speelde er een wrede glimlach rond zijn mond, alsof hij wilde dat hij het allemaal zou zien. Toen tilde hij zijn zwaard op en sloeg die neer op de bleke, onbedekte nek van de vrouw. Hij zag hoe het hoofd van de vrouw wegrolde, een macabere wirwar van zwart glanzend haar en bloed. Hij voelde de bittere gal met geweld opkomen, draaide zich weg en kokhalsde hevig op het zand.

‘Waarom moesten zij zo nodig worden gedood? Waarom?’ riep Beyer hevig geëmotioneerd nadat hij zonder enige vorm van ceremonie bij Koxinga binnen was komen vallen, zijn arm geklemd op de arm van de beduusde tolk, die hij zonder uitleg had meegesleurd. Zijn gevoel van verontwaardiging was zo sterk, dat hij er niet bij stilstond dat hij mogelijk zijn eigen leven op het spel zette. Maar op dat moment kon niets hem nog tegenhouden.

‘Waarom moest zij nou dood?’

Koxinga keek even op van zijn boeken met een frons, duidelijk geïrriteerd dat hij was verstoord. Toen gaf hij zijn aandacht opnieuw aan zijn werk en negeerde hem.

Beyer liep naar voren en sloeg hard met de palm van zijn hand op de open bladzijde van het boek. ‘Waarom? In vredesnaam, waarom?’ riep hij, woest.

Koxinga zuchtte en keek Beyer koud aan.

‘Ze waren geliefden van elkaar.’ De beduusde tolk vertaalde stamelend zijn woorden.

‘Wat? Die officier - ik kende hem. Ik heb vaak met hem gesproken. Hij aanbad u! Hij had zijn leven voor u gegeven als dat nodig was. Dat kan niet. Dat zou hij nooit hebben kunnen doen. Ik geloof daar niets van.’

‘Ik zag de manier waarop ze naar elkaar keken. Dat kon ik gewoon niet accepteren,’ zei hij zacht, en krabde aan de vurige huid op zijn nek.

‘U zag hoe ze naar elkaar keken…’ Toen Koxinga hem aankeek viel hij stil, met stomheid geslagen. Over de wangen van Koxinga rolden de tranen. ‘Als u soms denkt dat uw tranen u maar enigszins vrijspreken van wat u hebt gedaan…’ Hij staarde hem hard aan. Hij voelde nu alleen nog maar afgrijzen voor de man.

‘Dit gaat u helemaal niets aan,’ zei Koxinga met lage stem.

‘Het gaat mij wel wat aan. Wel degelijk.’ En daarmee spuugde hij de laatste bittere gal voor Koxinga’s voeten en verdween met woedende pas weer naar buiten.

Hij had er meer dan genoeg van. Ziek was hij, van wat hij had gezien. Hoe meer hij erover nadacht, hoe meer hij zich zorgen maakte over zijn eigen veiligheid. Negen lange weken was hij op Amoy geweest. Hij wilde weg, of hij daar nou toestemming van Caesar voor zou krijgen of niet. Hij wachtte totdat een geschikt moment zich aandiende, een moment dat Koxinga in een ontspannen en redelijke bui was.

‘Heer Koxinga,’ begon hij op rustige toon terwijl hij met een stamper zijn kruiden vermorzelde. Koxinga reageerde met een opgetrokken wenkbrauw in zijn richting, een teken dat hij zijn aandacht had.

‘Heer Koxinga, ik zou u respectvol willen vragen mij toestemming te geven om terug te keren naar Formosa.’ Er was geen andere manier dan het rechtuit te vragen.

Koxinga keek hem aan, zijn uitdrukking hard. ‘Waarom wilt u weg?’

‘Ik heb alles voor u gedaan wat ik kan,’ antwoordde Beyer. ‘U bent een zeer koppige patiënt, en zelfs al zou u mij de kans geven u de nodige behandelingen te geven, zelfs dan weet ik niet of ik u kan genezen.’ Koxinga keek hem strak aan, zonder iets te zeggen.

‘En trouwens, ik ben hier al meer dan twee maanden. Ik zou graag terug willen naar mijn eigen landgenoten, mijn vrouw en kinderen. Er zijn veel mensen op Formosa die mijn hulp veel harder nodig hebben dan u. Met alle respect, laat mij gaan. Dokter Wang is een goede, capabele arts. Hij weet nu alles wat ik weet, hij kan ook mijn behandelingen uitvoeren om de symptomen te verlichten.’ Koxinga keek hem aan, maar zei weer niets. Het verwonderde Beyer dat hij, zelfs na negen weken dagelijks, intensief contact met de man, het nog steeds moeilijk vond om hoogte van hem te krijgen.

Koxinga ging weer langzaam liggen. ‘U hebt mijn toestemming om te vertrekken,’ zei hij eenvoudigweg. ‘Zolang u er maar op toeziet dat ik word voorzien van alle medicijnen die ik in de toekomst nodig heb.’

Beyer staarde hem aan. Hij had niet verwacht dat het zo gemakkelijk zou gaan.

‘Natuurlijk, Heer Koxinga,’ stamelde hij. Zijn opluchting was zo groot dat hij moeite had die te verbergen. Naast hem stond Wang, die hard probeerde ondoorgrondelijk te kijken, maar daar niet in slaagde. De man stond bijna te glunderen van zelfgenoegzaamheid. Hij zag hem al denken: de buitenlandse dokter met de oren van een olifant is er ook niet in geslaagd de grote leider te genezen. Voor hem zou het beter zijn. De Chinese arts zou niet langer dit ondraaglijke gezichtsverlies hoeven te lijden. Opnieuw zou hij weer het aanzien krijgen dat hij gewend was, als de persoonlijke lijfarts van Heer Koxinga. Hij zou hem daarvoor niet langer in de weg staan.

‘Dokter Beyer?’ zei Koxinga vlak voordat hij wegliep.

‘Ja, Heer Koxinga?’ Zijn hart sloeg een slag over. Even dacht hij dat Koxinga van gedachten was veranderd.

‘Gelooft u in lotsbestemming?’ vroeg Koxinga. ‘Dat alles van tevoren vastligt. en dat dit door sommigen kan worden voorspeld?’

De plotselinge vraag verbaasde hem. Hij geloofde in God. God bepaalde wat er met hem ging gebeuren. Maar was hij soms ook niet bijgelovig, zelfs als arts? Voelde hij zich ook niet, net zoals vele anderen, aangetrokken tot waarzeggers en al dat andere wat men niet kon verklaren?

‘Mijn geloof gebiedt mij te geloven in God, maar misschien is zijn waarheid niet de enige. Er zijn mensen die wellicht een gave hebben om in de toekomst te kijken.’ Hij keek bedenkelijk. ‘Ja. Ja, ik geloof wel degelijk dat ons lot vastligt. Waarom vraagt u mij dat?’

‘Het staat geschreven dat een groot eiland, niet ver hiervandaan, aan mij zal toebehoren. Dat mijn lot ook het lot zal zijn van het eiland. Dat is ooit voorspeld. Ik geloof dat het om Formosa gaat.’

Beyer keek Koxinga vertwijfeld aan. Waar doelde de man op? Was dit een dreigement? Moest hij geloven in deze onzin?

‘Dus als ik het goed begrijp gelooft u dus, dat Formosa ooit van u zal zijn?’

‘Ja. Dat is lang geleden voorspeld, toen ik nog jong was.’

Even wist hij niet wat hij moest zeggen. Hij hield zijn handen op in een hulpeloos gebaar.

‘Ik… ik zou het niet weten, Heer Koxinga. Als u mij nu wilt excuseren?’ Koxinga knikte, waarop Beyer het gebouw verliet, van slag van wat hij zojuist had gehoord.

Twee dagen later werd hij teruggebracht naar Formosa op een van Koxinga’s jonken. Toen de gouverneur hoorde dat het schip de haven was binnengekomen, had hij hem direct bij zich laten komen.

‘Aha, Christian!’ Caesar verwelkomde hem hartelijk en kwam overeind om hem de hand te schudden. ‘Het is goed dat je er weer bent. En, hoe is het met onze Chinese vriend? Hij is weer beter?’

De vraag was retorisch, en precies wat Beyer had verwacht. ‘Nou, nee. Niet echt,’ zei hij onbekommerd.

‘Dan neem ik aan dat hij hard op weg is om weer helemaal te genezen?’ zei Caesar, de glimlach nog steeds op zijn lippen.

‘Nee, meneer Caesar. Dat is niet het geval,’ antwoordde hij formeel. Hij keek de gouverneur uitdagend aan, recht in het gezicht. Hij zag Caesars gelaatstrekken langzaam veranderen. De glimlach verdween, de uitdrukking verhardde. Al het vriendelijke wat hij zojuist had vertoond was verdwenen.

‘Wat?’ Het kwam eruit als een schreeuw. ‘Ik heb u nadrukkelijk bevolen daar te blijven tot…’

‘Meneer Caesar!’ riep hij. Hij voelde zijn gezicht rood worden van opgekropte woede. ‘Ik heb uw bevelen opgevolgd. Ik ben naar Amoy gegaan om die belangrijke Chinees van u te behandelen, met flink wat tegenzin, zoals u zich wellicht zult herinneren.’ Zijn toon was koud. Hij had te veel gevoel van eigenwaarde om te worden toegesproken op die manier, vooral na alles wat hij had meegemaakt de afgelopen twee maanden. Zelfs de gouverneur had dat recht niet.

Caesar ogen werden groot, verrast door zijn onverwachte uitbarsting. ‘Zolang u werkzaam bent bij de compagnie dient u…’

‘U hoeft mij niet de les te leren over wat ik moet doen,’ onderbrak Beyer hem weer. ‘Ik weet donders goed wat er van mij wordt verwacht. Ik ben de eerste arts voor de VOC op Formosa, en ik heb negen weken, negen lange rotweken op Amoy gezeten om die man te behandelen. Overigens zou u er goed aan doen die vent met grote omzichtigheid te beschouwen. Het was daar een hel. Ik liep daar elke dag gevaar voor mijn leven. Die man is niet goed snik.’ Hij viel stil en nam diep adem, verbaasd over zijn eigen woede-uitval. ‘En trouwens, ik kon toch weinig voor hem doen,’ voegde hij er wat rustiger aan toe. Hij voelde zich volledig uitgeblust. ‘Wat dat betreft heb ik gefaald.’

Caesar liet zichzelf weer in zijn stoel zakken en zuchtte. ‘Ga zitten, Christian. Vertel me wat er is gebeurd.’

‘Ik heb het geprobeerd, Cornelis. Echt waar,’ verontschuldigde hij tutoyerend, de woede voorbij. ‘De man werkte nauwelijks mee, en om heel eerlijk te zijn weet ik niet of ik hem überhaupt had kunnen genezen als hij wel had meegewerkt.’

‘Dus je hebt voor jezelf maar besloten dat je kon vertrekken? Tegen mijn instructies in?’

‘Zoals ik al zei, ik voelde me niet langer veilig, Cornelis. Die man is zeer intelligent, hoog opgeleid en een briljante militaire leider die de werken van de oorlogsfilosoof Sun-Tzu op zijn duimpje kent. Maar hij is ook wreed en heeft last van onvoorspelbare woede-uitbarstingen. Hij is zelfs wreed tegen zijn eigen mensen, de soldaten, de bedienden. Zelfs tegen de vrouwen met wie hij het bed deelt.’ Hij viel stil bij de schokkende beelden die zijn gedachten nog steeds zo bezig hielden. Weer zag hij de jonge vrouw, geknield op het zand. Het bloed, dat uit haar hoofd sijpelde en zich had vermengd met haar lakzwarte haren.

‘Wat ik daar heb gezien, Cornelis…’ Hij schudde verdrietig zijn hoofd en sloot zijn ogen om de beelden te verbannen. Toen keek hij de gouverneur recht in de ogen aan.

‘Cornelis, die Koxinga is gewoon gevaarlijk. Hij is onvoorspelbaar, heeft ernstige last van stemmingswisselingen en is heel moeilijk om in te schatten,’ zei Beyer. ‘Zijn waanzin wordt vrijwel zeker veroorzaakt door de ziekte waar hij aan lijdt.’

‘Als ik het zo hoor dan hebben we te maken met een gek. Dan is hij waarschijnlijk ook niet in staat een leger te leiden om een invasie te beginnen, en hoeven we ons ook geen zorgen te maken. Die geruchten zijn dus niet waar, en worden alleen maar verspreid om onrust te creëren en ons angst aan te jagen.’

‘Nee, Cornelis. Integendeel. We moeten ons juist ernstige zorgen maken. Hij heeft alles heel goed in de hand, zijn organisatie loopt zeer efficiënt. Ik heb zijn legers aan het werk gezien, hun trainingen bijgewoond. De officieren zijn uitstekend opgeleid en ik heb zelden zo’n discipline waargenomen, zelfs niet onder onze eigen mannen. Erg indrukwekkend allemaal. Dit is iemand waar we wel degelijk rekening mee moeten houden. Bovendien is er nog iets.’ Hij trok een gezicht, wars van het herhalen wat niet meer was dan onzinnig bijgeloof, maar iets dwong het hem te zeggen. ‘De man gelooft in een voorspelling die ooit over hem is gedaan. Een of andere waarzegger heeft iets tegen hem gezegd over zijn lotsbestemming. Dat zijn lot hier is, op dit eiland. Hij is er heilig van overtuigd dat Formosa van hem zal zijn.’

De gouverneur trok een ongelovige wenkbrauw op en trommelde met zijn nagels op het hout, diep in gedachten verzonken. Hij keek hem aan alsof hij gek was geworden. Beyer gaf hem geen ongelijk. Waanzin eigenlijk, dat hij dit aan de gouverneur had doorverteld. Hij wist ook eigenlijk niet waarom hij dat had gedaan.

De gouverneur trok zijn schouders op en wuifde zijn bezwaar weg als totaal onbelangrijk. ‘Goed. Dus de man is bijgelovig. Maar wat mankeert hij dan, heb je daar wel enig idee van?’

‘Moeilijk om vast te stellen. Het zouden meerdere dingen kunnen zijn, vooral met al die vreemde ziekten die in dit gebied de ronde doen. Ik dacht eerst aan malaria, moeraskoorts, maar het verloop daarvan is anders.’ Hij fronste bedenkelijk. ‘Van sommige ziekten is het erg moeilijk om een duidelijke diagnose te stellen, omdat de symptomen ook die van andere ziekten kunnen zijn. De grote imitator, bijvoorbeeld. Dat zou zijn gewelddadige stemmingen kunnen verklaren.’

‘“De grote imitator”?’ herhaalde de gouverneur vragend, het begrip hem onbekend.

‘Ja. Ik weet het natuurlijk niet zeker, maar het is wel degelijk mogelijk dat hij een druiper heeft. Syfilis.’





XIII


Een gebrek aan handel


Dat ook de kustprovincies van China nu in de oorlog verzeild waren geraakt, was voor iedereen op Formosa duidelijk voelbaar. De handel was nu vrijwel stil komen te liggen, de winst drastisch gedaald. Bij wijze van uitleg aan Batavia schreef Caesar dat ze weinig konden doen afgezien van afwachten tot de oorlog voorbij was.

Wel begon Koxinga hen steeds meer zorgen te baren. Er kwamen meldingen binnen dat hij op Amoy en de Pescadoren over een leger van driehonderdduizend man en een vloot van ruim drieduizend oorlogsschepen beschikte. De geruchten over een grote aanval op het Chinese vasteland bleven de ronde doen, terwijl ze wisten dat het leger van de Qing nu ook het zuiden in handen had.

Caesar wilde geen risico’s nemen en nam de nodige maatregelen om Fort Zeelandia te versterken. Hij schreef naar Batavia met het verzoek om additionele troepen en oorlogsschepen te sturen. Ook vroeg hij om toestemming om het aantal forten langs de kustlijn van West-Formosa uit te breiden om het eiland beter te kunnen verdedigen.

Spionnen werden naar de Pescadoren en Amoy gestuurd om te achterhalen wat Koxinga werkelijk van plan was. Bij terugkomst hadden ze weinig te melden. Ze zeiden geen toenemende militaire activiteiten in het gebied te hebben waargenomen en konden dus niet zeggen of Formosa wel of niet gevaar liep. Wel waren ze erachter gekomen dat Koxinga de handel met andere landen in Zuidoost-Azië had opgevoerd om zijn strijd met de Qing te kunnen financieren. Dit verklaarde ook de verminderde handel met die landen.

Dat de handel tussen de compagnie en China was afgenomen, was een ding. Maar dat Koxinga’s activiteiten ook elders in het gebied de handel belemmerden, dat vond de VOC-raad onacceptabel. In Batavia besloot Maetsuijker, de nieuwe gouverneur-generaal, in te grijpen. In een beleefde brief schreef hij aan Koxinga dat hij diens handelsactiviteiten in die buitenlandse havensteden eenvoudigweg niet toe kon staan. De VOC had in die steden immers het voorrecht tot handelen, dus hij verzocht hem vriendelijk doch dringend zijn handel daar te staken. Om hem duidelijk te maken dat het menens was stuurde Maetsuijker een kleine vloot naar Sumatra, waar deze twee van Koxinga’s schepen onderschepte en de kostbare peperlading in beslag nam.

Een aantal maanden later kwam er de eerste van een reeks verontrustende brieven binnen op Formosa, allemaal geadresseerd aan Caesar. De brief bleek geschreven te zijn door Koxinga zelf.

‘Dit is schandelijk!’ brulde Caesar nadat hij de brief had gelezen. ‘Die vent heeft een bevel gegeven waarin hij alle Chinezen verbiedt naar de Filippijnen te varen. “Het niet opvolgen van dit bevel zal worden bestraft met de dood.” De man is niet goed bij zijn hoofd! Wie denkt hij wel niet dat hij is?’ Geërgerd gaf hij de vertaling aan Frederic, die hem snel doorlas. De gebruikelijke beleefde, mooi geformuleerde schrijfstijl die Koxinga normaal gesproken gebruikte had plaatsgemaakt voor iets heel anders. De bewoording van de brief was beledigend en vijandig, de toon ronduit zorgelijk.

‘Hij staat erop dat het bevel hier op het eiland wordt aangekondigd en dat wij het handhaven.’ Frederic schudde verwonderd zijn hoofd. ‘“Bovendien moet ik een klacht indienen over hoe de Hollanders mijn mensen behandelen”,’ las hij. ‘Zijn mensen?’ Hij trok verbaasd een wenkbrauw op. ‘Hij praat over de Chinezen op Formosa alsof het zijn onderdanen zijn.’

‘Ja. Wie denkt hij wel niet dat hij is?’ herhaalde Caesar, zijn gezicht rood van verontwaardiging. ‘Hij heeft het over zijn onderdanen, hij durft ons bevelen te geven en verwacht dan ook nog van ons dat wij zijn bevelschriften handhaven?’ Hij ijsbeerde geagiteerd achter zijn bureau.

‘Dit is helemaal niets voor hem, vooral als je nagaat hoe de eerdere correspondentie met hen is verlopen,’ zei Frederic, oprecht verbaasd.

‘Heel vreemd. Ik weet echt niet wat die man van plan is, maar als hij maar enigszins denkt dat hij het voor het zeggen heeft op dit eiland, of over de mensen die hier wonen, dan vergist hij zich lelijk. Dat zullen we hem echt duidelijk moeten maken. Wat een hoogmoedswaanzin!’ Hij snoof van ongenoegen.

Nadat Caesar weer enigszins was gekalmeerd riep hij de raad bijeen en liet een brief opstellen. De verwoording van Caesar was in eerste instantie bot en onbuigzaam, waarop Frederic op subtiele wijze adviseerde er de nodige beleefdheden in te verwerken. ‘Tot onze spijt is de raad van de VOC op Formosa na serieuze overwegingen overeengekomen niet op uw interessante verzoek in te gaan. Wij zijn genoodzaakt tot dit besluit te komen om de soevereiniteit van de VOC op Formosa te waarborgen.’ De boodschap was duidelijk, het had geen zin om Koxinga nog verder op stang te jagen.

Gedurende zekere tijd werd er helemaal niets van Koxinga vernomen. Een aantal maanden later kwam er een groepje vermogende, invloedrijke Chinese kooplieden met het dringende verzoek om een gesprek met de gouverneur. ‘Wij hebben van Heer Koxinga een communiqué ontvangen waarvan de inhoud ons ernstige zorgen baart,’ zei hun woordvoerder. ‘Heer Koxinga schrijft dat de eerwaardige VOC zijn handelsjonken heeft veroverd, zijn bemanningsleden heeft mishandeld en in beslag heeft genomen. Hij schrijft dat de VOC hem zelfs een handelsverbod heeft opgelegd in Zuidoost-Azië.’ Caesar en Frederic wisselden van blik. Technisch gezien klopte het niet helemaal wat de man zei, maar erg ver van de waarheid was het niet.

‘Erger nog, excellentie, hij heeft onze Chinese kooplieden bevolen onmiddellijk de handel met de compagnie te staken,’ ging de man verder. ‘Tenzij wij u ervan overtuigen zijn schepen veilige doorgang te geven in het gebied. Excellentie, als wij niet met hem meewerken, dan zal hij de handelaren op het Chinese vasteland verbieden om met ons zaken te doen.’

Dat was nieuw, en Frederic kon goed begrijpen dat de mannen zich rot waren geschrokken. Een groot deel van hun winst kwam immers van de handel met de compagnie. Als zij de handel met de VOC zouden staken zoals Koxinga dat van hen verlangde, dan zou hun kostwinning ernstig worden bedreigd. Maar als ze dat zouden weigeren, dan zou Koxinga hun handel met het vasteland lam kunnen leggen. Hij geloofde wel degelijk dat hij daartoe in staat was. Dan zouden de gevolgen voor hen even desastreus zijn. Ze konden werkelijk geen kant op.

Terwijl de Chinese kooplieden wachtten, trokken Caesar, Frederic en hoofdkoopman Van Iperen zich haastig terug om deze laatste ontwikkeling te bespreken. Meer dan een uur hadden ze nodig om beraad te plegen voordat ze naar hen terugkeerden. Caesar schraapte zijn keel luidruchtig.

‘Heren, met alle respect voor de Heer Koxinga, maar hij blijkt niet goed geïnformeerd. Wat hij over de Hollanders op Formosa schrijft is gebaseerd op geruchten en is volstrekte onzin. Zoals u weet is de VOC een eervol bedrijf. Zij verlaagt zich niet tot het mishandelen van bemanningen van handelsschepen van wie dan ook. Dat er in het verleden enkele incidenten op zee hebben plaatsgevonden, is betreurenswaardig, maar het ging om niet meer dan zelfverdediging tegen piraterij. Dit is allemaal een groot misverstand.’ Hij glimlachte geruststellend.

‘Gaat u het bevel van Heer Koxinga handhaven, Excellentie?’

‘Absoluut niet. Wij accepteren geen ander bevel dan dat van de compagnie. Alleen de VOC heeft de soevereiniteit over Formosa, niemand anders. Maakt u zich geen zorgen, heren. U kunt alle bevelen van Heer Koxinga negeren, want zij zijn gewoon niet geldig op dit eiland. Ik verzeker u dat hij hier niets te vertellen heeft.’

Frederic vond dat de kooplieden er niet erg overtuigd uitzagen bij het verlaten van het fort. ‘U weet toch dat er wel degelijk incidenten zijn geweest,’ zei hij toen ze waren vertrokken. ‘De compagnie heeft een paar maanden geleden beslag gelegd op twee van Koxinga’s schepen, ze waren volgeladen met peper. Ik heb gehoord dat bemanningen het toen flink hebben moeten bezuren.’

‘Ja, ik ben op de hoogte van die incidenten in Zuid-Sumatra, Frederic,’ zei Caesar geërgerd. ‘Vervloek die lui in Batavia, dit maakt het er allemaal niet gemakkelijker op. Ik weet heus wel wat zich daar heeft afgespeeld. Ik ben mij er volledig van bewust dat ik daar zojuist glashard heb gelogen. Natuurlijk heeft Koxinga wat dat betreft gelijk. Helaas heb ik duidelijke instructies gekregen van gouverneur-generaal Maetsuijker om te te doen alsof wij hier van niets weten. Hij denkt blijkbaar dat Koxinga ons dan wel met rust laat. Volgens mij vergist hij zich wel degelijk. Ik denk echt niet dat Koxinga het hierbij zal laten.’

Frederic knikte somber. Dat had hij zelf ook wel kunnen bedenken.

Een paar dagen later ging er een brief uit naar Koxinga, met het antwoord dat de VOC geen enkele intentie had aan zijn verzoek te voldoen. Binnen een maand kwamen dezelfde Chinese kooplieden verbolgen naar hen toe met Koxinga’s reactie.

Frederic las de vertaling voor: ‘“Toen ik hoorde dat u weigert mijn bevelschriften aan te kondigen en te handhaven, was ik in de eerste reactie van plan om alle handel met Formosa te blokkeren. Echter, om de belangen van mijn mensen op het eiland te beschermen, heb ik besloten om alle Chinezen honderd dagen de kans te geven om zich te kunnen verplaatsen tussen Formosa en China. Dit doe ik voor hen die nog niet van mijn bevelschrift op de hoogte zijn. Verder mogen alleen de oorspronkelijk van Formosa afkomstige producten zoals hertenvlees, visproducten en op het eiland verbouwde suiker worden verhandeld. De bemanningen van ieder schip dat producten in haar lading bevat die niet afkomstig zijn uit Formosa zullen worden geëxecuteerd, de lading zal in beslag worden genomen. Dit houdt in dat geen peper, kruidnagel, tin of andere dergelijke goederen verhandeld mogen worden. Door mij aangestelde inspecteurs zullen erop toezien dat alle schepen die naar het Chinese vasteland komen onderzocht worden. Ook de ontvangende partijen van de verboden goederen zullen worden gedood. Dit is mijn mandaat, en die is zo duurzaam als steen gegraveerd met goud.”’ Hij overhandigde de vertaling zwijgend aan Caesar.

‘Mijn lieve God,’ zei Caesar, geschrokken. ‘De man meent het ook nog. Hij haalt niet alleen uit naar de compagnie, hij treft hier ook nog al zijn concurrenten mee.’ Hij nam diep adem in een poging zich enigszins te beheersen. Toen keek hij de Chinezen dringend aan. ‘Heren, ik verbied het u nadrukkelijk om maar een enkel afschrift van dit bevel te verspreiden. Dit zou alleen maar onnodige paniek veroorzaken onder uw collega’s. U dient hierover te zwijgen, en als u dat niet doet, dan zult u ernstig worden gestraft.’ Het document kreukelde in zijn handen, zijn knokkels wit van woede. ‘Dit,’ zei hij terwijl hij het propje papier omhoog hield, ‘zal worden vernietigd.’

De kooplieden trokken bleek weg. Frederic benijdde hun positie niet. De mannen zaten tussen twee vuren in: de onbuigzame wil van de VOC en de gevaarlijke gevolgen van Koxinga’s ongenoegen als zij niet deden wat hij wilde.

Ondanks Caesars waarschuwingen slaagden ze er niet in te voorkomen dat het nieuws over Koxinga’s laatste bevelschrift toch uitlekte. Op de Pescadoren waren de handelaren uiterst terughoudend met het verkopen van hun waren en als de dood voor Koxinga’s represailles. De wateren rondom de eilanden krioelden van de jonken met het vaandel van Koxinga, die zogenaamd belastinginners vervoerden. In werkelijkheid bleken zij de gevreesde inspecteurs te zijn die ervoor moesten zorgen dat de handelsschepen zich hielden aan Koxinga’s bevel: dat er zich niets in hun ladingen bevond wat op de verboden lijst stond. Niemand durfde nu nog te handelen in producten die niet uit Formosa kwamen. Bang voor de dreigementen van Koxinga verlieten zij met hun gezinnen het eiland, waardoor er een ware exodus ontstond.

Dat het Koxinga menens was, bleek uit de berichten die ze kregen uit Amoy. Daar was een handelsjonk geënterd door Koxinga’s mannen, die na een nauwkeurige inspectie werd betrapt op een verborgen lading peper. Aangezien peper op de verboden lijst van buitenlandse producten stond, werd de kapitein van het schip onthoofd, terwijl de handen van de bemanningsleden werden afgehakt.

Het nieuws over het incident ging als een lopend vuurtje onder de Chinezen. Kooplieden en handelaren raakten volledig in paniek, haakten af van zakelijke overeenkomsten en maakten midden op zee rechtsomkeert om hun peper, nietinheemse kruiden en tin te dumpen in de pakhuizen van Zeelandia.

Caesar deed een haastige poging om de paniek die was ontstaan in te dammen. Hij legde een zwaar verbod op het invoeren van bevelschriften die afkomstig waren van welke partij dan ook. Zelfs in het bezit zijn van twijfelachtige documentatie die de belangen van de kolonie maar enigszins in gevaar zou kunnen brengen, was verboden. Overtreders zouden zware lijfstraffen ondergaan.

Op een dag werd een Chinese man, gekleed in het gewaad van de mandarijn van lagere rang, voorgeleid in het kantoor van de gouverneur.

‘Meneer de gouverneur. Deze man is gearresteerd op verdenking van het uitvoeren van illegale inspecties op Chinese handelsschepen.’ De functionaris vreesde voor zijn leven, en vertelde alles wat Caesar van hem wilde weten. Zoals ze vermoedden kwamen zijn instructies van Koxinga. Afgezien van het inspecteren van uitvarende schepen, was het ook zijn taak om een lijst te maken van alle Chinese handelaren op Formosa die nog steeds buitenlandse handelswaren naar China brachten. Zodra die opstandige schepen in de Chinese havensteden aankwamen zouden ze worden herkend en eruit worden gehaald voor inspectie, waarop de kapiteins en de bemanningen het met hun leven moesten bekopen. Als beloning zou de man de helft van de in beslag genomen lading krijgen.

‘Op nadere inspectie vonden wij dit op zijn persoon,’ zei de arresterende officier. ‘Het zou mogelijk afkomstig zijn van Koxinga.’ Caesar rukte de papieren uit zijn hand en bekeek de mandarijn met argwaan. ‘Haal Ting-Bin,’ gebood hij zijn secretaris.

Nadat Ting-Bin zich erover had gebogen werd de vertaling aan de gouverneur overhandigd. Het betrof opnieuw een bevelschrift, dat klaarblijkelijk was bedoeld om op het eiland te worden verspreid. Frederic las mee over Caesars schouder.

‘“Mijn onderdanen”,’ zei Caesar verontwaardigd. ‘Hij heeft het weer over de Chinezen op Formosa als “mijn onderdanen”. Wat bezielt die vent! “Ik dring erop aan, dat al mijn onderdanen die zich in de loop der jaren op Formosa hebben gevestigd, zo spoedig mogelijk weer terugkeren naar het keizerrijk, hun vaderland, zodat ze daar veilig en in vrede kunnen leven.”’ Woedend verkreukelde hij het papier in zijn hand en liep met grote stappen heen en weer door het kantoor. Hij zwaaide het propje papier in het gezicht van de doodsbange mandarijn.

‘Vertel je werkgever maar, dat hij het recht niet heeft om de mensen hier te bedreigen, of ze nou Chinees zijn of niet. Zeg maar tegen hem dat hij het niet zou accepteren als wij bevelen zouden geven in zijn land. Vraag hem of hij wel beseft dat hij de goede verhoudingen die wij hebben opgebouwd gedurende de afgelopen jaren op deze manier ernstig aan het beschadigen is.’

***

Het nieuws over Koxinga’s bevelschrift veroorzaakte een ware paniekreactie op het eiland. De kooplieden, als de dood dat Koxinga zijn dreigementen uit zou voeren, overlaadden hun jonken met zoveel mogelijk hert- en visproducten om die op het vasteland te verkopen nog voordat de honderd dagen waren verstreken. Het overschot leidde weer tot sterk dalende prijzen, waardoor de verleiding voor velen groot was om grote partijen goedkoop in te kopen.

Binnen een paar weken werd de markt overspoeld met lokale producten, en lagen de pakhuizen aan beide kanten van de Straat van Formosa er vol mee geladen. De prijzen zakten nu helemaal in elkaar. De pachthouders die hun pachtrechten op krediet hadden aangeschaft konden niet langer hun schulden aflossen. Een kredietcrisis was het gevolg.

De handel tussen Formosa en China viel bijna stil. Er gingen soms maanden voorbij voor er weer een handelsjonk de havens van Formosa binnenvoer, maar die vervoerde meestal rijst of andere dagelijkse benodigdheden, en bracht niet de balen kostbare zijde of het goud en zilver waarvan de compagnie afhankelijk was geworden. Producten zoals weefsels, tabak en keramiek werden schaars, waardoor ook die duurder werden.

Als dat allemaal niet erg genoeg was had het Qing-hof in Peking een streng verbod opgelegd aan Chinezen om op het vasteland te handelen met Koxinga, met de doodstraf tot gevolg. Nu viel de handel helemaal stil. De pakhuizen op Formosa waren overvol, de eens winstgevende goederen waren in één klap waardeloos geworden terwijl de noodzakelijke alledaagse producten bijna niet meer te krijgen waren. De lokale economie stortte volledig in en iedereen op het eiland leed eronder.

Om tegenwicht te bieden tegen Koxinga’s overheersing probeerde de compagnie in allerijl een bondgenootschap aan te gaan met de Mantsjoes. Ze stuurde een afgezant naar Peking om militaire steun te leveren in hun gevecht tegen Koxinga, in de hoop dat dit hun relatie met China zou verbeteren.

De missie was een grote mislukking. De afgezant werd met alle egards ontvangen, maar het hof was de aanhoudende verzoeken om handel van de westerse zeemachten beu, die van de Hollanders in het bijzonder. Bovendien wilde de keizer van de nieuw gestichte dynastie volledige macht over het keizerrijk, en de groeiende aanwezigheid van buitenlanders maakte dat alleen maar moeilijker.

Door zijn uitgebreide spionnennetwerk was Koxinga allang op de hoogte van de Hollandse missie in Peking, maar hij had het te druk om op de provocatie in te gaan. Aangemoedigd door een reeks van militaire overwinningen slaagden zijn troepen erin Nanking te veroveren. Maar toen arriveerden in groten getalen de versterkingstroepen van de Qing, die Nanking binnen de kortste tijd wisten te omsingelen. Zijn mannen hadden geen schijn van kans. Zijn troepen werden afgeslacht en zijn militaire organisatie viel volledig uiteen. Wat er van zijn leger overbleef vluchtte naar Amoy, waar hij zijn verlies onder ogen moest zien.

Daar werd hij ook nog eens geconfronteerd met het verraad van een van zijn belangrijkste handelspartners. Om zijn eigen belangen te beschermen was de man overgelopen naar de vijand, en bracht daarbij waardevolle, gedetailleerde informatie over Koxinga’s geheime handelsnetwerk met zich mee. Gezien het verbod vanuit Peking voor Chinezen om handel met hem te drijven bleek het verraad dodelijk. Gewapend met een lijst van zijn handelspartners gingen de Qingautoriteiten op jacht naar de handelaren die jarenlang met Koxinga - en zijn vader voor hem - zaken hadden gedaan. Die loyaliteit bekochten ze met hun leven.





XIV


De bemiddelaar


Formosa, 1656

Frederic wist dat Caesar onder grote druk stond van Batavia om het handelsembargo te verbreken, maar hij bleek hier niet toe in staat. Caesar stond bekend om zijn starre werkwijze, die alleen maar erger was geworden door de toon van Koxinga in zijn brieven. Geen centimeter wilde hij toegeven, met een patstelling tot gevolg. Twee jaar lang hield Koxinga de compagnie - en daarbij de economie van Formosa - in een ijzeren greep. De hele bevolking leed eronder, veel gezinnen hadden nauwelijks genoeg te eten. Op zijn aanraden had Caesar uiteindelijk ingestemd met het verlagen van de vele belastingen en tolheffingen, maar veel verschil maakte het niet. Zo lang de handel niet op gang kwam zou er weinig veranderen.

De raad van Batavia verloor haar geduld en na drie jaar gouverneurschap werd Caesar uit zijn functie ontheven. De raad stelde Frederic aan als gouverneur van Formosa, in de hoopvolle verwachting dat hij wel zou weten hoe hij om moest gaan met ‘het probleem Koxinga’. Gezien zijn kennis en jarenlange ervaring op het eiland zou het vreemd zijn geweest als ze hem de functie niet hadden gegeven. Hij zat al sinds 1648 op Formosa, en er waren er weinig die het eiland zo goed kenden als hij. Het was Caesar geweest die er na zijn ontslag op aan had gedrongen hem aan te stellen.

Het feit dat hij geen Hollander was, maar een Zweed, bleek voor de voc niet van belang. Zijn band met Holland ging terug naar de tijd toen het land nog nauwelijks was bekomen van de Tachtigjarige Oorlog met Spanje. Na het einde van die oorlog, die bijna vier generaties in hun greep had gehouden, kregen de Hollanders de onafhankelijkheid die zij zo fel begeerden. Maar het aflopen van de oorlog had ook nog andere gevolgen: door de nieuwe vrede had zich een felle strijd ontketend tussen de Europese grootmachten om de overzeese handel.

De regenten van de Zeventien Verenigde Provinciën beseften dat als zij enige kans wilden maken in de strijd om de wereldhandel, zij de vele buitenlanders binnen haar grenzen zouden moeten accepteren. De havenstad Amsterdam werd, mede door de aanwezigheid van de invloedrijke effectenbeurs, het hoofdkwartier van de VOC. De stad trok buitenlandse zakenlieden en handelaren van binnen en buiten Europa aan, waardoor het een commerciële wereldstad werd waar een wonderlijke mengeling van talen werd gesproken. De economie bloeide als nooit tevoren. Ook op Coyetts familie had Amsterdam de nodige aantrekkingskracht. Zijn vader, die in Stockholm goudsmid was geweest, werd er aangesteld tot muntmeester, waardoor de familie zich er uiteindelijk had gevestigd. Zelf was hij toen nog maar jong geweest: van Zweden kon hij zich nog maar weinig herinneren.

Het reizen zat hem in het bloed. Zijn oudste broer was diplomaat en zijn andere broer woonde in Moskou, waar hij zijn eigen glasblazerij had. Wanneer hij terugkeek op zijn carrière zou Frederic als eerste hebben toegegeven dat zijn adellijke afkomst en de daarbij behorende connecties hem hadden geholpen, maar nu had hij zichzelf allang bewezen. Hij was de eerste Zweed die zowel naar China als naar Japan had gereisd, waar de VOC erachter kwam dat hij een bijzonder talent had in het omgaan met Aziatische handelspartners. Waar zoveel van zijn collega’s in hun onderhandelingen stukliepen op de culturele verschillen, wist hij de Japanners en Chinezen juist snel te doorgronden. Hij had zichzelf binnen de kortste keren onmisbaar gemaakt.

Hij nam geen overhaaste beslissingen na zijn aanstelling. Hij liet zich adviseren door zijn stafleden, onder wie hoofdkoopman Van Iperen. Ook raadpleegde hij geregeld Antonius Hambroek en dokter Beyer, die net zoals hij al jaren op Formosa hadden gewoond en met wie hij een vriendschappelijke band had opgebouwd. Bovendien was Beyer de enige die Koxinga persoonlijk kende, en hij had hem dan ook uitvoerig uitgehoord om alles te weten te komen over de man.

Hij begon een voorzichtige correspondentie met zijn meerderen in Batavia en Amsterdam om een oud idee, dat eerder als volstrekt onacceptabel werd gezien, opnieuw leven in te blazen. Frederic wist dat zijn voorgangers Koxinga allemaal hadden beschouwd als een rebelse piraat en een lastpost, waardoor zij weigerden in te zien wat hij daadwerkelijk was geworden: de de facto leider van zuidelijk China. De Hollanders waren over de jaren heen zo gewend geraakt aan het gebruik van geweld in hun streven naar handel dat ze de kunst van de diplomatie bijna waren verleerd. Hun blik was verstard, ze zagen niet langer de mogelijkheid tot toenadering. Hij vond dat het tijd werd dat er op het gebied van diplomatie weer wat gebeurde. Hij stelde voor de vastgelopen onderhandelingen met Koxinga weer op gang te brengen door middel van een Chinese bemiddelaar.

Eerst reageerde Batavia afwijzend, maar nadat de raad zijn argumenten had gewogen werd die het uiteindelijk met hem eens. Ze lieten het aan hem over om een geschikte kandidaat te vinden om de relatie tussen Koxinga en de VOC te verbeteren. Een bijkomend voordeel was dat ze dan meer te weten zouden komen over zijn plannen en activiteiten. Maar het belangrijkste was, dat het waarschijnlijk de enige manier was om een einde te maken aan het handelsembargo dat de compagnie al zolang verlamde.

Zijn grootste uitdaging was het vinden van de juiste man voor de taak, de persoon zou immers aan een heleboel voorwaarden moeten voldoen. Het moest een invloedrijke Chinese man zijn die op Formosa woonde, en die bovendien goed bekend was met de werkwijze van de VOC. Bovendien zou degene ook over uitstekende contacten moeten beschikken zowel onder de kooplieden van Formosa als de machtige Zhengs. Tevens moest hij welbespraakt zijn en genoeg overtuigingskracht hebben om op te treden als vertegenwoordiger van de compagnie, wilde hij in de missie slagen. Maar het moest vooral iemand zijn, die ze konden vertrouwen.

Dat laatste bleek een heikel punt. In alle eerlijkheid vertrouwde hij weinig van de Chinese handelaren. De meesten van hen waren hebzuchtig of onbetrouwbaar, of allebei. De compagnie had vanaf het begin af aan al problemen gehad met dubbelhartige bemiddelaars op Formosa.

Na langdurige overwegingen met zijn staf viel de keuze uiteindelijk op He Ting-Bin. Als tolk en koopman was Ting-Bin al jaren werkzaam bij de VOC, waardoor hij goed bekend was met de werkwijze. Hij had een goede beheersing van de Hollandse taal, en, nog veel belangrijker, hij had goede contacten met de Zhengs.

Alleen op het punt van betrouwbaarheid had Frederic zijn vraagtekens: volledig vertrouwen deed hij Ting-Bin niet. De Chinees had de reputatie van een hebzuchtige opportunist die alleen maar handelde uit eigenbelang. Het was een lastige beslissing, maar betere kandidaten waren er niet: He Ting-Bin bleek de meest geschikte van allemaal. Het was een risico dat hij durfde te nemen.

‘Gouverneur Coyett, uw verzoek verbaast mij,’ zei Ting-Bin. ‘U vraagt mij om naar Heer Koxinga te gaan om namens de VOC met hem te onderhandelen?’

‘Ja, Ting-Bin. Dat is precies wat we van u vragen.’ Ondanks zijn ernstige gezicht wist hij dat Ting-Bin verrukt was van het voorstel dat hij hem zojuist had gedaan.

‘Dat zal moeilijk gaan, meneer Coyett. Van wat ik begrijp is Heer Koxinga in verband met zijn militaire functie vaak afwezig vanwege zijn gevecht tegen de Mantsjoes. Hij is een druk bezet man.’

‘U zou kunnen beginnen door te onderhandelen met zijn familieleden. Ik weet dat zijn ooms vaak zijn zaken waarnemen in zijn afwezigheid.’

‘De Zhengs zijn zeer machtig, gouverneur. Denkt u nou heus,’ zei hij peinzend met een verontschuldigend kuchje, ‘dat zij de handel met de compagnie zouden heropenen, na wat er de afgelopen maanden is gebeurd?’

‘Het zal heus niet gemakkelijk zijn, dat beseffen wij wel degelijk. Maar we geloven wel dat het de moeite waard is het te proberen. De vraag is of u hiertoe bereid bent.’

‘Excellentie, ik voel mij vereerd dat u mij heeft benaderd voor deze taak. Zoals u weet ben ik maar een eenvoudige koopman met bescheiden middelen.’

Frederic glimlachte cynisch. Ting-Bin was allesbehalve eenvoudig, of bescheiden.

‘Wat u van mij verlangt is niet gering,’ zei Ting-Bin. ‘Ik neem aan dat u de geruchten wel heeft gehoord, dat Heer Koxinga niet bekend staat als een redelijk mens. Er zijn er zelfs die hem ronduit gevaarlijk noemen.’ Het woord kwam er overdreven dramatisch uit.

Frederic schudde stellig zijn hoofd. ‘We weten allebei dat u al uitstekende zakelijke contacten onderhoudt binnen de Zheng-familie, dus ik denk dat dat wel meevalt. En trouwens, u zult goed worden beloond als u erin slaagt de handel weer op gang te krijgen.’ Hij liet zijn woorden hangen, en rekende op Ting-Bins hebzucht. De Chinees keek zo ondoorgrondelijk mogelijk voor zich uit, maar Frederic zag de glinstering in zijn ogen.

‘Gunt u mij alstublieft een dag om uw voorstel goed te kunnen overwegen, excellentie.’

‘Natuurlijk,’ zei Frederic, waarop de Chinees een lichte buiging maakte en zijn kantoor verliet. Hij leunde achterover in zijn stoel en zuchtte, de handen achter het hoofd. Tot nu toe had Ting-Bin precies gereageerd zoals hij had verwacht. Niet voor de eerste keer vroeg hij zich af of hij hier goed aan deed, of hij Ting-Bin voldoende kon vertrouwen. Er was echter maar een manier om daarachter te komen.

***

Na twee dagen scherp te hebben onderhandeld over zijn beloning was Ting-Bin uiteindelijk akkoord gegaan met Coyetts verzoek om als handelsafgezant van de voc op te treden. Nadat de gouverneur ervan overtuigd was dat hij goed genoeg was voorbereid op zijn taak voer hij uit in de richting van Amoy.

Wat hij niet aan de gouverneur had verteld, was dat hij er eigenlijk hele andere ideeën op nahield. Hij kende immers de gedachtegang van Koxinga zoveel beter dan Coyett, of welke andere Hollander dan ook. Hij geloofde geen moment dat zijn missie zou slagen door alleen maar met de Zhengs te praten. Bij Chinezen onderling zou er normaal gesproken op dergelijke, diplomatiek gevoelige missies uitgebreid eer worden betoond door het schenken van kostbare goederen, vergezeld van een vleiende brief met daarin de belofte van geld.

Maar Ting-Bin was als geen ander op de hoogte van het voc-beleid op het gebied van eerbetoon. De Hollanders vonden het een feodaal en dubieus gebruik dat de schatkist ook nog eens veel geld kostte. Het was iets wat ze alleen maar toepasten bij koningen en keizers van landen die de compagnie werkelijk lucratieve handelscontracten te bieden hadden. En daar maakten ze dus een fout. Koxinga zou zeker een vorm van eerbetoon eisen om zelfs maar met hem te praten als vertegenwoordiger van de VOC.

Coyett zou nooit hebben ingestemd met wat hij nu werkelijk van plan was, als hij het geweten had althans. Maar hij zou daaraan moeten geloven, als hij in zijn missie zou willen slagen. Dat eerbetoon moest er maar komen, ook al zou de compagnie er zelf niets van afweten. Hoe hij dat precies ging doen, dat wist hij nog niet.

Toen het schip dat Ting-Bin naar Amoy bracht aanmeerde, werd hij beleefd begroet, maar niet zonder de nodige achterdocht. De Zhengs kenden hem goed: hij had al jaren zaken met hen gedaan. Maar nu was hij gekomen op een schip dat de vlag droeg van de VOC, en dat bracht hen in verwarring. Hij wist dat hij het een en ander zou moeten verklaren.

In eerste instantie werd hij ontvangen door Zheng Feng, de oom van Koxinga die geregeld de zakelijke belangen van zijn neef behartigde. Pas daarna ontmoette hij Koxinga, omringd door een entourage van familieleden, onder wie Feng en Koxinga’s neef Cai. Hij boog onderdanig.

‘Heer Koxinga,’ groette hij. ‘Ik hoop dat u zich in goede gezondheid bevindt?’

Koxinga knikte nors. ‘Heeft de arts Bei-Er u ingrediënten meegegeven voor mijn medicijnen?’

‘Ja, Heer Koxinga. Die heb ik voor u meegekregen. Ik heb ook brieven voor u en geschenken van de Hollandse gouverneur...’

‘Dat groot geneusde stuk schildpaddenstront!’ snoof Koxinga minachtend, zijn ogen fel. ‘Die vent, die Caesar, hij beledigt en vernedert mij. Wie denkt hij wel niet dat hij is?’ Hij spuugde venijnig richting de grond.

Ting-Bin knipperde met zijn ogen. Een dergelijke reactie had hij wel verwacht: hij wist maar al te goed hoe Caesar op Koxinga’s bevelschriften had gereageerd.

‘Heer Koxinga, gouverneur Caesar is weg uit Formosa,’ zei hij sussend. ‘Hij is recentelijk opgevolgd door een nieuw iemand, door een zekere Frederic Coyett. Deze man is van geboorte niet Hollands: hij komt uit het koninkrijk Zweden.’

Koxinga kneep zijn ogen wantrouwend bijeen. ‘Dus je wilt mij vertellen dat Caesar niet langer gouverneur is van Formosa?’

‘Ja, Heer Koxinga. De nieuwe gouverneur is een rechtvaardig en redelijk mens, en bovendien van een superieur intellect boven dat van Caesar. Coyett verblijft al jaren op Formosa en wordt gerespecteerd door zowel de Chinese kooplieden als de Hollanders. Zijn meerderen in Batavia en zijn werknemers prijzen hem aan als een zeer capabele leider. Ik ken hem goed, excellentie. Ik heb het vermoeden dat u het prettiger zult vinden om met deze man te onderhandelen.’

‘Onderhandelen? Is dat de reden dat je op een schip komt van de VOC? Hebben zij jou gestuurd?’

‘Er ontgaat u zoals altijd weinig, heer Koxinga,’ zei Ting-Bin. ‘Het is inderdaad waar dat hij mij heeft verzocht om als hun bemiddelaar op te treden. Zoals u weet lijdt de compagnie - en de gehele economie op het eiland - behoorlijk onder de economische malaise, heer. U hebt volledig controle over al hun handelsactiviteiten, uw sterke heerschappij heeft hun handel vrijwel lamgelegd. De nieuwe gouverneur is intelligent genoeg om dit in te zien. Hij wenst dan ook zijn respect aan u over te brengen op onze eigen traditionele wijze.’ Hij gebaarde naar een van zijn mannen, die snel een leren folio aan hem overhandigde. Cai stapte naar voren om het van hem aan te nemen. Uit de map haalde hij een brief tevoorschijn.

‘Lees het voor, neef,’ zei Koxinga. Cai begon te lezen. De brief was zorgvuldig in elkaar gezet, doorspekt met de nodige vleierijen en termen van respect. Coyett had er behoorlijk zijn best op gedaan en zijn advies gevraagd om de juiste toon en bewoording te treffen. Zelfs Ting-Bin was onder de indruk geweest. Coyett had bij het schrijven van de brief de gelegenheid genomen om zichzelf voor te stellen en liet weten dat hij hoopte op een lange en vruchtbare samenwerking. Hij vertrouwde erop dat Heer Koxinga het door Ting-Bin meegebrachte geschenk in ontvangst zou willen nemen en eindigde de brief met het nederige verzoek om het openbreken van het handelsembargo te overwegen, zodat de handel voor beide partijen weer op zou leven en floreren.

‘Na al hun arrogante gedrag van de laatste tijd?’ vroeg Koxinga. ‘Na de manier waarop ze mijn mensen hebben mishandeld, mijn schepen hebben lastiggevallen en mijn lading peper hebben gestolen? En ook nog mijn matrozen gedwongen hebben tot slavenarbeid? Nee, ik pieker er niet over.’ Hij snoof minachtend.

Ting-Bin moest snel nadenken. Het zou een enorm gezichtsverlies voor hem betekenen tegenover de gouverneur als hij niet in zijn missie zou slagen en met lege handen terugkeerde naar Formosa. Maar ook tegenover Koxinga, die hem zou aanzien voor een mislukkeling dat hij deze missie überhaupt had aangenomen. ‘Ik ben het helemaal met u eens, Heer,’ zei hij. ‘Wat de Hollanders hebben gedaan, is onacceptabel. Maar u zou dit juist in uw voordeel kunnen omzetten. U bepaalt de voorwaarden. Overigens,’ hij pauzeerde even voor de leugen die hij op het punt stond uit te spreken, ‘de Hollanders zijn bereid te betalen om met u zaken te mogen doen, in de vorm van een jaarlijkse belasting of honorarium. Dat kan zowel in goederen als in geld, dat mag u zelf bepalen.’ In werkelijkheid vermoedde hij dat Coyett en zijn meerderen een beroerte zouden krijgen als ze wisten waar hij nu mee bezig was.

‘Daar staat niets over in deze brief.’

‘Nee, Heer Koxinga. Dit was zeer bewust weggelaten om te zien of u eventueel bereid zou zijn om te onderhandelen zonder het betalen van eerbetoon,’ zei Ting-Bin snel. ‘De gouverneur wilde dat ik dat gedeelte mondeling aan u aankondigde.’

‘Hoogst ongebruikelijk.’

‘Het zijn nou eenmaal naïeve, ongeletterde barbaren, Heer Koxinga. Ze weten niets van onze beschaving, gewoonten en tradities, hoewel ik toe moet geven dat de moeite die de nieuwe gouverneur doet in die richting bewonderenswaardig is.’ Hij zag hoe Koxinga en Feng een blik wisselden. De compagnie had goederen in haar pakhuizen liggen die zij maar al te graag in handen zouden willen krijgen, en dat wist hij. Materialen voor het produceren van wapens, bijvoorbeeld. Ook het jaarlijkse geldbedrag zou meer dan welkom zijn. Daarvan zou Koxinga zijn dure militaire campagnes goed kunnen financieren.

‘Goed dan,’ zei Koxinga. ‘Geef mij een aantal dagen. Ik zal mijn familieleden en staf raadplegen of wij het wenselijk achten om de handel met de Hollanders te heropenen. Zoals u zelf zegt zullen wij de voorwaarden bepalen. En als wij ermee akkoord gaan, dan stellen wij vast wat voor geldbedrag en welke goederen er betaald dienen te worden. Dat is dan niet onderhandelbaar.’

Ting-Bin knikte, en glimlachte genoeglijk. Het feit dat Koxinga het verzoek wilde overwegen was al een overwinning op zich. Toch draaide zijn maag om. Hij was met de leugen begonnen, nu zou hij deze waar moeten maken. Hoe hij dat ging doen was nog maar de vraag, maar hij vertrouwde erop dat het antwoord met het verstrijken van de tijd vanzelf wel zou komen. Dat deed het immers altijd.

Een paar dagen later, nadat Koxinga uitgebreid met zijn ooms en raadgevers had overlegd, stemde hij uiteindelijk in met het voorstel om de handel met de compagnie te hervatten, met Ting-Bin als bemiddelaar. Wel had hij zijn voorwaarden, die hij in een officiële brief aan de gouverneur liet vastleggen. Om mee te beginnen wilde hij dat het bedrijf hem een jaarlijkse gage van 5.000 zilveren taëls betaalde en hem elk jaar zou voorzien van 100.000 loden pijlschachten en ten minste één ton zwavel. Bovendien eiste hij dat de compagnie onmiddellijk ophield met het lastigvallen van zijn schepen.

Diezelfde avond ging Ting-Bin weer aan boord om terug te keren naar Formosa en verslag te doen aan Coyett. In zijn kajuit, toen hij voor het eerst weer even alleen was, haalde hij de brief van Koxinga uit de map en las het aandachtig door. Koxinga was ingegaan op een fictief bod dat de voc hem in werkelijkheid nooit had gedaan. De gouverneur zou het nooit en te nimmer eens kunnen zijn met de voorwaarden die in Koxinga’s brief werden gesteld. Hij had beide partijen voorgelogen, maar zonder er zijn eigen draai aan te geven zou hij nooit in zijn missie kunnen slagen. En dat moest en zou hij, ten koste van alles.

Voorzichtig hield hij het broze briefpapier tegen de vlam van een brandende kaars. Gebiologeerd zag hij hoe de vlammen gretig aan het document likten en de sierlijke kalligrafie zwart blakerde. Uiteindelijk liet hij het brandende restantje papier op het tinnen blad vallen, waar het vuur langzaam doofde en er niets overbleef dan as. Hij had heel andere plannen.

***

Frederic was verheugd toen hij van Ting-Bin vernam dat Koxinga bereid was de handel met de VOC te hervatten. Toch verwonderde het hem: op de een of andere manier had hij niet verwacht dat het zo gemakkelijk zou gaan.

‘Heb je de documenten bij je?’ vroeg Van Iperen opgewonden.

‘Nee, meneer van Iperen, ik heb geen documenten meegekregen.’ Hij keek hem verontschuldigend aan. ‘Meneer Coyett. Heer Koxinga stond erop dat ik deze boodschap mondeling aan u doorgaf.’

Frederic fronste, verbaasd. ‘Vreemd.’ Hij trok zijn schouders op en wendde zich tot zijn secretaris. ‘Van Doorn, bent u er klaar voor om dit gewichtige moment te registreren?’

‘Ja natuurlijk meneer Coyett!’ Van Doorn nam plaats aan het bureau in de hoek van de kamer en nam enthousiast zijn ganzenpen in de hand. Frederic knikte naar Ting-Bin.

‘De heer Zheng Cheng-Gong, Heer met de keizerlijke achternaam en Opperbevelhebber van het leger zoals aangesteld door de Zoon des Hemels, wenst zijn dank te betuigen voor de geschenken en vleiende brief die hij van de gouverneur heeft mogen ontvangen. Hij is verheugd om het feit dat uwe excellentie is aangesteld als gouverneur, aangezien hij tot voor kort in de veronderstelling was dat meneer Caesar deze functie nog vervulde. In eerste instantie was hij vrij boos, excellentie, dat ik hem benaderde namens de VOC. Alleen al de naam van uw voorganger veroorzaakte een aanval van woede.’

‘Ja, het was mij wel duidelijk dat heer Koxinga en Caesar elkaar niet zo goed lagen,’ zei hij droogjes. ‘Wel begrijpelijk, overigens. Hij deed ook alleen maar zijn werk.’

‘Natuurlijk, excellentie. Ik heb hem ook uitgelegd dat u als nieuwe gouverneur een eervolle en redelijke man bent, voorzien van groot intellect en een welwillend oor voor een bescheiden mens zoals mijzelf.’

Hij glimlachte om Ting-Bins overdreven vleierijen. Allemaal wachtten ze terwijl Ting-Bin naar het kopje thee greep dat voor hem was neergezet en er langzaam van nipte.

‘Na enkele dagen overleg met zijn adviseurs heeft Heer Koxinga uiteindelijk besloten om de belemmeringen van de handel van de VOC op te heffen. Hij heeft wel vier voorwaarden gesteld. Als eerste verzoekt hij u dringend om te schrijven naar uw meerderen in Batavia om ervoor te zorgen dat de voc-schepen niet langer zijn handelsjonken aanvallen. Ook wil hij dat zij onmiddellijk ophouden met het mishandelen van zijn bemanningen.’ Geduldig wachtten ze om Van Doorn de gelegenheid te geven om alles op te schrijven.

‘Ten tweede,’ opnieuw reikte hij naar het porseleinen kopje en nam alle tijd om te drinken. Alle ogen waren verwachtingsvol op hem gericht.

‘Heer Koxinga klaagde over de nieuwe belastingen voor exportgoederen. Deze vertragen de inspecties aanzienlijk, waardoor bederfelijke waren verloren gaan en zorgen voor grote verliezen bij de Chinese kooplieden. Hij vraagt of u de situatie zou kunnen herzien door de inspectietijden in te korten.’ Frederic knikte bedachtzaam.

‘Tevens zou heer Koxinga willen zien dat de betalingstermijn van de VOC aan de Chinese handelaren wordt ingekort na het leveren van de goederen.’ De ganzenveer van Van Doorn ging tekeer alsof het een levend wezen was.

‘En als laatste had Heer Koxinga nog één grief. Uw eerbare voorganger dwong de Chinese kooplieden ertoe hun bouwmaterialen zoals hout en dakpannen voor zeer lage prijzen aan de VOC te verkopen, met als voorwendsel deze te gebruiken voor de gebouwen van de compagnie. Hij ontdekte dat gouverneur Caesar de materialen gebruikte voor zijn eigen woning. Onacceptabel vindt hij dat. Hij vertrouwt erop dat uwe Excellentie zich natuurlijk nooit aan dat soort praktijken schuldig zal maken, en dat de compagnie ook voor dit soort projecten een eerlijke prijs betaalt.’

Frederic hoorde de voorwaarden allemaal bedenkelijk aan. Hij vermoedde dat Ting-Bin hem niet het volledige verhaal had verteld, en wellicht het een en ander had toegevoegd waar hij zelf baat bij had. Vooral die drie laatste punten zouden voor hem persoonlijk veel voordeel opleveren. Dat was het probleem bij een zuiver mondelinge boodschap: Ting-Bin zou er van alles bij kunnen verzinnen. Toch had hij geen keuze: Ting-Bin was zijn enige bemiddelaar, dus hij moest afgaan op wat hij hem vertelde.

Na een aantal intensieve vergaderronden ging de voc-raad van Formosa eindelijk akkoord met het voorstel van Koxinga zoals Ting-Bin dat aan haar leden had voorgelegd. Frederic stuurde Ting-Bin terug naar Amoy met geschenken en een antwoord in de vorm van een brief, waarin hij liet weten blij te zijn met Koxinga’s beslissing de handel opnieuw te openen. ‘Uw besluit doet ons deugd, en zal ongetwijfeld positieve gevolgen hebben voor het welzijn van zowel uw eigen landgenoten als alle ingezetenen van Formosa,’ schreef hij om de soevereiniteit van de VOC over het eiland alsnog subtiel te benadrukken. ‘Wij doen er alles aan om ervoor te zorgen dat de Chinese handelaren en kooplieden op Formosa beter worden behandeld en dat de misstanden die zich onder het gouverneurschap van Cornelis Caesar voordeden tot het verleden zullen behoren.’

Acht dagen later keerde Ting-Bin terug naar Formosa met het bericht dat Heer Koxinga uiterst tevreden was dat hij akkoord was gegaan met zijn voorwaarden. Door middel van affiches zou hij kenbaar maken dat men weer met de voc mocht handelen. Iedereen slaakte een zucht van verlichting. De handelsjonken voeren weer uit, en de handel begon eindelijk weer langzaam op gang te komen.

Toch had hij niet alles onder controle. Ondanks zijn toezeggingen dat Batavia ook akkoord was gegaan met zijn voorwaarden, slaagde een van de voc-handelsschepen erin een volgeladen schip van Koxinga te veroveren en mee te nemen naar Formosa als haar prijs. Volgens Ting-Bin was Koxinga razend geweest over het voorval en hij had hem onmiddellijk ontboden. Als een bezetene was Koxinga tegen hem tekeergegaan, alsof het zijn schuld was. Ting-Bin zei dat hij zelfs had gedreigd de handel opnieuw te blokkeren en de affiches weer te verwijderen. Hij had al zijn vaardigheden moeten gebruiken om Koxinga enigszins te kalmeren.

Frederic stelde dat het ongetwijfeld niet meer dan een ongelukkig incident moest zijn geweest. Wellicht dat de kapitein van het bewuste schip nog niet op de hoogte was van de laatste ontwikkelingen.

Ting-Bin knikte begrijpend, hij had zelf ook woorden van die strekking gebruikt tegen Koxinga. Toen overhandigde hij hem een brief, afkomstig van Koxinga.

Frederic las de brief aandachtig. ‘Ik ben van plan om opnieuw het gevecht aan te gaan met de Mantsjoes met als doel om ons vaderland te bevrijden,’ las hij. ‘Uw waardige compagnie beschikt over bepaalde goederen die verzameld en geproduceerd worden onder uw bewind op Formosa, goederen die mijn leger nodig heeft voor het voeren van deze oorlog. Dit zijn onder andere: vurenhout, veren en visingewanden voor het produceren van pijlen. Ik verwacht dat u deze producten als blijk van waardering en vertrouwen snel aan mij zal sturen.’

Hij fronste. Er vielen hem er vrijwel direct een aantal dingen op. Het was voor het eerst dat het leveren van goederen of betalingen aan Koxinga ter sprake kwam. In zijn eerdere communicatie had Koxinga hier niets over vermeld. Als hij dit werkelijk van hen verwachtte, waarom had hij dat dan niet meteen als voorwaarde gesteld? Bovendien was de toon anders dan voorheen. De verwoording was ongewoon bot en direct, en kwam totaal niet overeen met de bloemrijke stijl van zijn eerdere correspondentie. Bovendien had Koxinga het ineens over ‘uw bewind’, terwijl hij het tot dusver continu had gehad over ‘zijn’ onderdanen of ‘zijn’ mensen. Er klopte iets niet.

Ondanks zijn bedenkingen had Ting-Bin met zijn bemiddeling wel het nodige bereikt. De handel was heropend en de economie van het eiland was meteen opgebloeid. Het kostbare goud, zijde en peper bereikten opnieuw de havens van Formosa en daarbij werd ook de stemming onder de bevolking steeds optimistischer, waardoor de inkomsten gestaag omhoog gingen. Alledaagse goederen lagen weer in de schappen van de winkels voor schappelijke prijzen, waardoor het leven voor vrijwel iedereen verbeterde.

Het ging op een gegeven moment zo goed, dat de compagnie op Formosa in 1658 een recordomzet bereikte. Iedereen prees hem uitbundig voor zijn inzicht en de door hem behaalde resultaten, en verklaarde dat hij voor iemand in zijn tweede jaar van het gouverneurschap al heel wat voor elkaar had gekregen.

‘Gefeliciteerd, meneer,’ zei zijn secretaris opgewonden toen de jaarlijkse cijfers bekend waren gemaakt. ‘De compagnie heeft een uitstekend jaar gehad. We hebben tegen alle verwachtingen in zelfs een bescheiden winst gemaakt. Châpeau.’

‘Ik kan niet met alle eer gaan strijken, Van Doorn. Ik heb het niet in mijn eentje gedaan,’ zei hij, duidend op Ting-Bin.

Van Doorn glimlachte. ‘Naar mijn bescheiden mening doet u uitstekend werk, meneer Coyett,’ zei hij welgemeend.

‘Nou, er zijn er die het beslist niet met u eens zouden zijn,’ zei hij met een humoristische fonkel in zijn grijsblauwe ogen. ‘Nicolaas Verburgh, bijvoorbeeld.’

Van Doorn gniffelde. ‘Ach ja. Dat was een zeer jaloerse man, die meneer Verburgh.’ Hij opende zijn mond om zijn mening over de man uitgebreider te geven maar bedacht zich op tijd, waarschijnlijk omdat hij het niet verstandig vond om zijn meerderen – ook al waren zij alweer vertrokken – te bekritiseren.

Frederic zag hem worstelen, en glimlachte. ‘Verburgh is een verbitterd mens,’ zei hij, en Van Doorn knikte beamend, opgelucht dat hij er ook zo over dacht. Verburgh had er vrijwel alles aan gedaan om zijn opvolgers in diskrediet te brengen in Batavia, hijzelf inbegrepen. Bitterheid kon een man gevaarlijk maken, was zijn ervaring.

‘Laten we niet meer roddelen over mijn voorgangers, Van Doorn,’ zei hij goedgehumeurd. ‘Volgens deze grootboeken hebben we dan misschien een recordomzet gemaakt, maar we moeten er nog steeds voor zorgen dat Koxinga ons hier niet lastig komt vallen.’

Ze hadden allemaal de laatste geruchten gehoord, geruchten die steeds vaker en luider leken te worden. Maar of ze de verhalen werkelijk moesten geloven, dat wist hij niet. Dat ze op hun hoede moesten zijn voor Koxinga, dat was iedereen nu wel duidelijk. Maar hij was niet de enige die ze nauwlettend in de gaten moesten houden. Als voorzorgsmaatregel had hij zijn douaneambtenaren nog gevraagd Ting-Bin te volgen wanneer hij terugkwam uit Amoy of de Pescadoren. Zijn argwaan bleek gerechtvaardigd toen zijn functionarissen een paar weken later een hoogst verontwaardigde Ting-Bin naar hem toe brachten. Ze hadden hem betrapt met een groot aantal, officieel ogende plakkaten die hij aan wal had gebracht.

Frederic vertrouwde het niet en liet onmiddellijk een andere tolk binnenbrengen om de plakkaten te laten vertalen. Het duurde even voordat de minder bekwame tolk de inhoud ervan voor hen had vertaald, maar het loog er niet om. Het waren plakkaten die volgens Ting-Bin waren verspreid op Amoy en in de Pescadoren om aan te kondigen dat de Chinezen opnieuw vrij mochten handelen met de Hollanders op Formosa. Op zich was dat niet erg, maar het was de toon waarop die hem tegenstond: ‘Uiteindelijk heb ik moeten erkennen dat mijn mensen op Formosa hebben moeten lijden onder het door mij opgelegde handelsembargo. Ik ben dan ook van mening dat ik hen in deze moeilijke tijden bij moet staan. Om deze redenen heb ik besloten de handel met de Hollanders opnieuw toe te staan, zodat de handelaren en al mijn onderdanen hun beroep opnieuw kunnen uitoefenen om zichzelf kunnen onderhouden.’

Hij kon zijn ogen niet geloven. ‘Hoe is het mogelijk,’ mompelde hij beduusd. ‘Die vent blijft maar aan iedereen verkondigen dat hij de soevereiniteit heeft over Formosa. Weer heeft hij het over zijn mensen, zijn onderdanen.’ Dit bevestigde alleen maar zijn twijfels over die laatste brief. Hij stond op en stapte af op Ting-Bin. Daar bleef hij vlak voor hem staan, de afstand tussen hen was niet meer dan twintig centimeter. Ting-Bins blik verstarde.

‘U zult het moeten weten,’ zei hij met dreigende toon. ‘Wat hebben deze aankondigingen te betekenen? Wat denkt Koxinga hiermee te bereiken? Is dit bedoeld als een soort provocatie, om een reactie uit te lokken, of was het de bedoeling dat de inhoud hiervan onder de bevolking van Formosa wordt verspreid? Vertelt u mij dat eens.’

‘Maakt u zich geen zorgen, excellentie,’ haastte Ting-Bin te zeggen. ‘Deze plakkaten zijn alleen maar verspreid in Amoy en de Pescadoren. Ze zijn niet bestemd voor op Formosa.’

‘Waarom heb je er dan zoveel meegebracht?’

Ting-Bin knipperde nerveus met zijn ogen en deed onzeker een stap naar achteren, van zijn stuk gebracht door Coyetts intimiderende blik. ‘Deze aankondigingen, excellentie, zijn gebracht om onder uw aandacht te brengen en uw eventuele goedkeuring te krijgen zodat ze op het eiland kunnen worden verspreid. Maar zoals ik al zei, alleen na uw goedkeuring.’

Hij bekeek hem, vol argwaan. ‘U hebt zojuist gezegd dat deze aankondigingen alleen zijn voor Amoy en de Pescadoren,’ zei hij op bedrieglijk zachte toon. ‘Nu zegt u dat ze ook bedoeld zijn voor op Formosa, na mijn goedkeuring.’

Ting-Bin verbleekte zichtbaar. ‘Ach ja, excellentie,’ stamelde hij. ‘Dat klopt inderdaad. Alleen na uw goedkeuring, zoals u zegt.’

Nu vertrouwde hij het al helemaal niet meer. Had Ting-Bin zijn verhaal zojuist gewijzigd om hem gunstig te stemmen? Waar loog de man nog meer over? Hij bleef tegenover hem staan, zijn ogen boorden zich in die van de Chinees.

‘Geen sprake van,’ zei hij. ‘Toestemming geweigerd. Van Doorn, zorg ervoor dat ze allemaal worden vernietigd,’ beval hij met een gebiedend gebaar van zijn hand. Van Doorn snelde naar voren om de stapel affiches met een blik van minachting mee te nemen.

‘Dat was alles, Ting-Bin,’ zei Frederic plotseling.

Ting-Bin, die er nog redelijk in was geslaagd zo ondoorgrondelijk voor zich uit te kijken, was nu duidelijk van zijn stuk gebracht door de abrupte beëindiging van het gesprek. Hij bleef staan waar hij was, onzeker. Het ontging Frederic niet. ‘Nou, Ting-Bin? Is er nog iets wat we moeten weten?’

Opnieuw bleek Ting-Bin te aarzelen. Het was duidelijk dat hij nog meer had verwacht: verdere ondervragingen over zijn tegenstrijdige informatie, een berisping of beschuldiging misschien?

‘N... nee, excellentie.’ Zijn sik trilde zichtbaar.

‘Goed dan. Laat ons allebei verder gaan met ons werk. Ik weet zeker dat u het druk hebt.’

Ting-Bin liep haastig richting de deur, wierp nog een schichtige blik achter zich alsof hij nog meer verwachtte, en verdween.

Frederic leunde achterover in zijn stoel en wreef bedachtzaam over zijn kin. Nu wist hij zeker dat de brief van Koxinga, waarin hij vroeg om voorraden, een vervalsing was. Dus Ting-Bin was inderdaad niet te vertrouwen. Toch wilde hij voorzichtig zijn. In Batavia waren ze vol lof over zijn kunnen en zelfs de Heren Zeventien waren verheugd toen zij hoorden dat hij erin was geslaagd het embargo te verbreken. Sindsdien bleef de omzet van het bedrijf stijgen, en kon men gelukkig weer van alles kopen op het eiland. En dat allemaal door de bemiddeling van Ting-Bin. Maar intussen wist hij wel dat hij tegen hem had gelogen. Waarover precies? En waar was de man in vredesnaam mee bezig?

De kwestie leek ineens totaal niet meer van belang toen Susanna werd geveld door ernstige dysenterie. Samen met Balthasar had hij aan het sterfbed gestaan van zijn vrouw, en hulpeloos moeten toekijken hoe haar uitgedroogde lichaam de laatste adem uitblies. Dat haar geen lang leven zou worden geschonken, dat had hij diep in zijn hart wel geweten: sinds zijn terugkeer uit Deshima had zij een zwakke gezondheid gekend. Maar ze was de afgelopen maanden sterk vermagerd en Christian Beyer had hem al gewaarschuwd dat ze kwetsbaar zou zijn voor de infecties die er onder de kolonisten de ronde deden. Het allerliefst had hij haar opgesloten in huis, maar daar wilde zij niets van weten. Beyer had van alles geprobeerd om haar te redden, maar het had weinig uitgehaald.

In de laatste uren van haar leven had Susanna hem nog op het hart gedrukt dat hij hertrouwde, in het belang van Balthasar. Hij had zich sterk gehouden en haar gerustgesteld, maar toen het eenmaal zover was voelde hij zich volledig ontredderd. Hij had zoveel aan haar te danken gehad, en nu hij gouverneur was, had hij haar meer nodig dan ooit.

Susanna werd begraven op een begraafplaats landinwaarts, aan het begin van het schiereiland waar Zeelandia zich bevond. Hij probeerde sterk te zijn ter wille van Balthasar, maar toen hij het betraande gezicht van zijn zesjarige zoon zag had hij zijn emoties niet langer in bedwang. Na afloop van de kerkdienst hadden Antonius en Anna Hambroek hem nog omhelsd, de tranen in hun ogen.

Het leven zonder Susanna ging door. Hij regelde een kinderjuffrouw om voor Balthasar te zorgen, en stortte zich met verve op zijn werk in een poging zijn verdriet te vergeten. Met de florerende handel kwam ook het normale leven op Formosa weer op gang, waardoor hij meer tijd had om zich te richten op andere zaken, waaronder de missie. Intussen waren er tien dominees werkzaam op de talloze scholen op het eiland. Zelf had Frederic groot respect voor wat de missionarissen deden voor de inheemse dorpelingen. Hij wist dat zich onder hen ook schoften bevonden, mannen zonder geweten die misbruik maakten van hun positie. Maar over het algemeen hadden de mannen van God hun bestaansrecht op het eiland volgens hem dubbel en dwars verdiend. Hij gunde hun de ruimte bij het uitvoeren van hun taken, en gaf hen alle aandacht als zij bij problemen naar hem toe kwamen. Als gelovig christen luisterde hij altijd geduldig naar hen, maar er waren grenzen. Sommige missionarissen waren hem zelfs iets te ijverig, soms tot vervelens aan toe.

Met Antonius was hij in de loop der jaren zeer goede vrienden geworden. Hij en zijn vrouw waren voor hem een grote steun en toeverlaat geweest bij het verwerken van de dood van Susanna, en ontfermden zich geregeld over Balthasar. Maar hij kon ook halsstarrig zijn in zijn principes, zoals zoveel van zijn voorgangers. De missionarissen waren altijd al ingezet voor andere taken, juist vanwege het feit dat zij beter waren opgeleid dan de rest van de kolonisten. Een van zijn voorgangers had zelfs een bataljon geleid, en kwam bekend te staan als ‘de vechtende dominee’. Maar met het combineren van de compagnies commerciële belangen en het woord van God hadden de predikanten steeds meer moeite.

Hij ontving Antonius geregeld in zijn kantoor, soms alleen, maar meestal samen met zijn collega’s Markus Masius en Petrus Mus. Als Mus erbij was kreeg hij elke keer weer dezelfde klaagzang te horen over het uitbuiten en mishandelen van de lokale bevolking door de compagnie. Vaak pleitten ze voor de mensen, en vroegen hem wat tegemoetkomender te zijn als zij hun schulden niet konden aflossen. Hij bewonderde hen voor hun trouw en toewijding, zelfs als hun standpunt niet altijd overeenkwam met dat van hem.

Het probleem was dat de missionarissen eraan gewend waren geraakt dat ze zich voor lange tijd tegenover niemand hoefden te verantwoorden. In hun werk als schoolmeester voor ongeletterde kinderen woonden en werkten ze meestal in afgelegen gebieden, waar de primitieve inheemsen enorm tegen hen opkeken. Dat maakten sommigen van hen arrogant. Een aantal was er zelfs van overtuigd dat alleen God boven hen stond. En dat botste nog wel eens, want de realiteit was anders: officieel waren zij werknemers van de compagnie.

Wat veel van de dominees dwarszat, was het feit dat de tot christen bekeerde inheemsen hun afgoderij stug volhielden. Het was algemeen bekend dat veel van hen op grote schaal hun oude goden en symbolen bleven vereren. Petrus Mus had zijn verontrusting hierover al eerder kenbaar gemaakt, en Frederic vermoedde dat het die ochtend opnieuw op de agenda zou staan.

‘Meneer?’ Hij keek op van het grootboek naar Van Doorn. ‘De dominees Mus, Hambroek en Masius zijn er om u te spreken, meneer Coyett.’

‘Prima. Laat ze binnenkomen.’ De klerk met wie hij bezig was geweest stond op en raapte zijn spullen bij elkaar om het kantoor te verlaten. ‘Van Doorn?’ Het gezicht van zijn secretaris verscheen weer onmiddellijk in de deuropening. ‘Zou u zo goed willen zijn om te komen notuleren?’

‘Natuurlijk meneer,’ zei de oude man, die zijn spullen pakte en direct plaatsnam.

‘Heren. Gaat u zitten,’ gebaarde hij naar de drie mannen.

Antonius zat ontspannen in zijn stoel, terwijl Markus krom naar voren gebogen zat met de leuningen geklemd in beide handen. Hij zag eruit als een oude man, terwijl hij nog geen dertig was. Mus keek zoals gebruikelijk streng voor zich uit en zat kaarsrecht op het randje van zijn stoel, te popelen van ongeduld om zijn onvrede over het een en ander te kunnen uiten.

Frederic haalde diep adem en ging achter in zijn stoel zitten. Hij had een hekel aan Mus en vond hem een uitsloverig en vervelend mannetje dat maar al te graag luisterde naar zijn eigen stem. Zonder uitzondering was hij altijd degene die als eerste het woord nam.

‘Meneer Coyett, u zult zich ongetwijfeld herinneren wat wij u de vorige keer onder de aandacht hebben gebracht. Dat onze inheemse christenen nog steeds doorgaan met het verafgoden van hun primitieve goden.’ Frederic kruiste zijn armen en hoorde de man aan zonder iets te zeggen.

‘We betrappen hen geregeld op het uitvoeren van hun heidense rituelen, meneer,’ zei Mus met smakkende lippen. ‘We hebben het met elkaar besproken en zijn het erover eens geworden dat wij dit niet langer kunnen accepteren. Er moeten beslist maatregelen worden genomen. Dit kan zo niet langer doorgaan.’

‘Zo ernstig is het toch ook weer niet?’ weerlegde Frederic. ‘De rituelen en gewoonten van deze mensen gaan duizenden jaren terug. We kunnen niet van hen verlangen dat ze zich van de ene op de andere dag volledig aan ons aanpassen. Dit was eerst hun land voordat wij hier kwamen.’

‘Meneer, u begrijpt het niet,’ zei Mus met verbeten stem. ‘Ze vereren hun oude heidense godheden. Dit kan niet, we kunnen niet accepteren dat zij een ander vereren dan de enige werkelijke God. Ze zouden hiervoor gestraft moeten worden, en dienen als voorbeeld voor anderen. Er is maar één God. Als ze zich christenen willen noemen dan moeten zij het geloof volledig omarmen en niet doorgaan met hun heidense praktijken!’ Hij sloeg met zijn vlakke rechterhand op de armleuning om de laatste twee woorden kracht bij te zetten.

Frederic zuchtte. ‘Antonius? Wat vind jij ervan?’ vroeg hij. Hij en Antonius hadden inmiddels al meer dan tien jaar onder verschillende gouverneurs gediend op Formosa. Ze begrepen elkaar goed en waren het bijna altijd met elkaar eens over zaken die zich op het eiland afspeelden. Hij vroeg hem dan ook geregeld om advies.

Antonius trok zijn lange benen in en kwam iets overeind. ‘Frederic, het is inderdaad waar dat veel van onze bekeerden zich nog steeds vasthouden aan hun oude manier van leven. Zij geloven dat ze rustig twee geloven kunnen hebben, voor de zekerheid, om het maar zo te zeggen.’

Mus schoof weer naar voren in zijn gretigheid om wat te zeggen. ‘Meneer, naar mijn mening zijn veel van deze... mensen alleen maar bekeerd tot het christelijke geloof om de autoriteiten te behagen en voor de voordelen die het oplevert. Ze bedriegen ons. Ze bedriegen God!’ Zijn stem trilde hartstochtelijk.

‘Wat zou u doen, in hun plaats?’ vroeg hij kalm. ‘U vergeet dat de Hollanders zojuist een lange oorlog hebben gevoerd tegen de Spanjaarden. Niet alleen voor onze onafhankelijkheid, maar ook vanwege het verschil in geloof. Zo lang ik mij kan herinneren is het Hollandse volk onder druk gezet, zelfs vervolgd vanwege het feit dat hun geloofsovertuiging afweek van die van de paus.’ Mus keek beduusd voor zich uit.

‘Dominee Mus, ik denk dat wij allemaal wel weten hoe het is om gedwongen te worden tot een bepaald geloof. Als u beslist deze weg in wilt slaan, dan zouden wij geen haar beter zijn dan de Spaanse katholieken.’ Hij stond op en ging op het zware eikenhouten bureau zitten.

‘Stelt u zich voor dat uw familie in armoede leefde, en dat zij op sterven na dood zijn van de honger. Stel nou dat de katholieken hen eten komen geven, op voorwaarde dat zij zich bekeren. Wat zou u dan doen? Zou u zich dan laten bekeren of zou u uw gezin laten verhongeren?’

Mus werd vuurrood door de vergelijking. ‘Maar meneer Coyett. U begrijpt het niet. Als wij niets doen en dit zo door laten gaan, dan ondermijnen wij de macht van God! Deze mensen moeten leren wat het is om oprecht te geloven als zij zichzelf christenen willen noemen. Bovendien,’ zijn ogen glinsterden, ‘ondermijnt het ook de autoriteit van de compagnie. Ze maken ons bespottelijk met hun schijnvertoning.’ Uit zijn zak haalde hij een zakdoek tevoorschijn waarmee hij met een dramatisch gebaar zijn voorhoofd afveegde, alsof de bekeerde inheemsen persoonlijk verantwoordelijk waren voor zijn zweet.

‘U moet hun handelingen niet al te persoonlijk opvatten, dominee Mus.’

‘Met alle respect, meneer Coyett,’ zei Mus stijfjes. ‘Als ik mij niet vergis heeft u bij het aannemen van uw functie als gouverneur van dit eiland een eed afgelegd waarin u hebt beloofd uw plicht te doen voor God en Vaderland. Is het dan niet uw plicht om ervoor te zorgen dat iedereen op dit eiland God’s kennis krijgt en de kans het ware geloof te omarmen? Om die blinde, heidense ellendelingen te redden uit de klauwen van de helse satan?’ Hij stond op om zijn hartstochtelijke betoog kracht bij te zetten.

‘Ga zitten, dominee Mus! U vergeet waar u bent. Ik hoef hier niet naar uw preken te luisteren, noch hoeft u mij eraan te herinneren wat mijn plichten zijn! U bent gewaarschuwd.’

Mus ging gedwee terug in zijn stoel zitten en zweeg, zijn zakdoek opnieuw tegen zijn voorhoofd aan gedrukt met een verongelijkte uitdrukking op zijn gezicht.

Markus Masius zat nog steeds zwijgend voorovergebogen op zijn stoel zonder hem ook maar één keer aan te kijken. Antonius ging naar voren zitten om aanstalten te maken de gemoederen te kalmeren, zoals hij dat zo vaak had moeten doen met de bemoeienissen van Mus.

‘Volgens mij probeert mijn eerbare collega hier te zeggen dat de situatie inderdaad licht uit de hand begint te lopen,’ zei Antonius weloverwogen. ‘Wij kunnen immers niet toezien hoe zij God zo openlijk belachelijk maken. Dominee Mus heeft wat dat betreft gelijk. Ze komen samen in het openbaar om letterlijk voor onze ogen hun heidense rituelen uit te voeren.’ Op zijn gemak bestudeerde hij zijn forse handen die ontspannen op zijn schoot waren gevouwen.

‘Het punt is,’ vervolgde hij, ‘dat dit vrij demotiverend is voor alle missionarissen die hier werken op het eiland, en dat het voor nogal wat onvrede zorgt onder hen. Sommigen dreigen zelfs met hun werkzaamheden te stoppen als de compagnie er niet wat aan doet. Ze voelen zich belachelijk gemaakt en lijden gezichtsverlies tegenover de Chinezen. Het punt is namelijk, Frederic, dat als zij met hun werk stoppen, wij met een probleem komen te zitten. We hebben ze allemaal hard nodig voor de scholen, zoals je weet.’

Frederic knikte, legde zijn armen gevouwen op het bureau en nam de drie mannen zwijgend in zich op. ‘Dominee Masius, heeft u hier nog wat aan toe te voegen?’

De zachtaardige Masius schudde meteen het hoofd. ‘Nee, meneer,’ zei hij met zachte stem zonder hem aan te kijken.

‘Heren, ik heb naar uw argumenten geluisterd. Als ik het goed begrijp gaat het hier dus om een praktisch probleem dat opgelost dient te worden. Graag zou ik nog het een en ander willen bespreken met dominee Hambroek in zijn hoedanigheid als hoofd van de missie. Ik zal u binnenkort laten weten over ons besluit wat we hier aan gaan doen. Dank u voor uw komst.’

De twee overige missionarissen reageerden totaal verschillend. Masius, die nauwelijks zijn mond had opengedaan tijdens het gesprek en die ongemakkelijk in zijn stoel had zitten schuifelen sprong overeind, blij dat het was afgelopen. Mus bleef nog zitten als een standbeeld, duidelijk teleurgesteld dat zijn betrokkenheid zijn grenzen had bereikt. Een zenuwtrek onder zijn oog verraadde zijn ontevredenheid, waarna hij met een zuur gezicht overeind kwam en vertrok.

Na verder overleg met Antonius besloot Frederic een afkondiging te doen als waarschuwing voor diegenen die zich ernstig schuldig maakten aan openlijke afgoderij. Hij deed dit met tegenzin, want er zaten ook risico’s aan vast. Bovendien wisten ze allebei dat het effect alleen maar kosmetisch zou zijn, en dat de oude rituelen gewoon door zouden gaan. Maar de afkondiging zou er wel voor zorgen dat men iets omzichtiger te werk zou gaan in zijn heidense praktijken. De afkondiging was niet meer dan een compromis: het zou openlijke afgoderij enigszins tegengaan, en de missionarissen gunstig stemmen om verdere muiterij binnen de missie te voorkomen. Op deze manier hoopte hij iedereen verder gezichtsverlies te besparen.

Volgens de wet diende de afkondiging maandelijks in het openbaar te worden voorgelezen. De aankondigingen werden opgehangen bij openbare gebouwen zoals scholen en kerken, vertaald in de verschillende dialecten van het eiland zodat niemand er onwetend over kon blijven. Afgoderij van de eerste graad zou worden bestraft met de zweep en verbanning. Andere overtredingen betreffende afgoderij zouden worden bestraft naarmate de ernst ervan.

De lichte muiterij onder de mannen van God kwam langzaam tot bedaren en de missionarissen keerden terug naar hun werk. De bekeerde christenen gingen zoals voorspeld weer rustig verder met hun idolatrie, maar discreter werden ze wel. Van diegenen die wel te openlijk waren in hun afgoderij werd een voorbeeld gemaakt, maar de straffen die Frederic hen oplegde waren mild. De afkondiging was immers bedoeld als niet meer dan een waarschuwing.

Maar toen gebeurde precies datgene, waar hij bang voor was. Het nieuws over de afkondiging verspreidde zich via de handelsschepen naar de kust van het Japanse Nagasaki, waar de extreem xenofobische Shôgun de Hollanders ervan verdacht soortgelijke plannen te hebben voor Japanse christenen. Het Shôgunaat balde haar vuisten in een dreigende waarschuwing van machtsvertoon.

In Holland schrokken de Heren Zeventien zich dood. Dit kon de VOC niet gebruiken: ze kon zich absoluut niet veroorloven de handel met Japan te riskeren. Onmiddellijk hadden ze een brief aan hem geschreven, waarin stond dat dergelijke verkondigingen ‘niet in de aard liggen van het Hollandse volk’ en eisten dat de afkondiging niet langer gehandhaafd werd. De Hollanders waren zich immers nog steeds aan het herstellen van de godsdienstige vervolging onder de Spanjaarden: dit was een weg die zij beslist niet wilden inslaan.

Frederic was alleen maar opgelucht. Hij zorgde ervoor dat de afkondigingen niet langer publiekelijk werden verkondigd, de straffen werden niet langer uitgevoerd. Om de enkele klagende missionaris tevreden te houden liet hij de affiches hangen, maar nadat die verbleekten door de subtropische zon, verscheurden of verdwenen werden zij niet vervangen.

Op aandringen van zijn omgeving en met bemiddeling van zijn schoonzuster besloot hij opnieuw te trouwen. Twee jaar na de dood van Susanna trouwde hij met Helena de Sterke, een jonge kinderloze weduwe uit Batavia die haar achternaam eer aan deed: een struise, niet onaantrekkelijke vrouw van degelijk karakter, die de zorg voor Balthasar maar al te graag op zich nam.

Hoewel Helena niet de frêle schoonheid was die Susanna was geweest, vond hij haar gezelschap beslist niet onaangenaam. Bovendien was hij allang blij dat Helena het goed kon vinden met zijn zoon, die haar al snel accepteerde als zijn stiefmoeder, voor hem een hele zorg minder.

Intussen liet hij Ting-Bins activiteiten nauwlettend volgen. Nu hij wist dat ze hem niet konden vertrouwen werd hij steeds minder gevraagd als tolk. Vooral bij gewichtiger, gevoeliger zaken werd hij gepasseerd, en hij kreeg niet langer informatie van belang toegespeeld. Hij wist dondersgoed dat Ting-Bin over genoeg kennis beschikte over hun militaire status om een serieuze bedreiging te vormen, mocht hij beslissen om Koxinga van dergelijke informatie te voorzien. Hij zou moeten proberen de schade zoveel mogelijk te beperken.

Steeds vaker lieten zijn griffiers discrepanties in Ting-Bins kostendeclaraties zien. De declaraties waren veel hoger dan noodzakelijk was. Hij liet de Chinees bij zich komen om een en ander uit te leggen.

‘Excellentie, u trekt mijn kostendeclaraties in twijfel, maar mag ik u er misschien aan herinneren dat ik de compagnie een aardig geldbedrag heb bespaard?’

Frederic keek hem aan met opgetrokken wenkbrauw. ‘Hoezo?’

‘Nou, excellentie, de vader van Heer Koxinga, Zheng Zhi-Long - ik geloof dat u hem kent onder de naam Nicholas Iquan - ontving vroeger altijd enkele duizenden zilveren taëls per jaar van de voc voor het recht om met hem zaken te doen.’ Hij haalde zijn neus op en liet een zijden zakdoek zien waarmee hij zijn neus afveegde. ‘Sinds hij gevangen is genomen door de Mantsjoes zijn die betalingen gestopt. Heer Koxinga vertelde mij dit laatst. De compagnie is hem nog geld schuldig voor al die jaren dat er niet is betaald.’

‘Wat is dit voor onzin!’ riep Van Iperen. ‘Wij zijn die man helemaal niets schuldig!’

Ting-Bin negeerde Van Iperens uitbarsting. ‘Excellentie, de griffier van Heer Koxinga heeft uitgerekend dat de compagnie hem 130,000 zilveren taëls is verschuldigd.’

‘Wat? Dat kan niet. De compagnie...’ Hij werd overstemd door een even verontwaardigde Van Iperen.

‘Excellentie, als u mij even laat uitpraten,’ zei Ting-Bin. ‘Ik heb Heer Koxinga er toen op gewezen dat hij zich misschien vergist, want naar mijn weten heeft de voc zijn vader nog nooit betaald, en zeker niet jaarlijks. Wel heb ik voorzichtig gesteld dat er wellicht sprake kon zijn van een misverstand, aangezien de compagnie zijn vader een aantal keren heeft geëerd met geschenken. Dat was nog in de tijd van de eerste onderhandelingen die plaatsvonden toen de Hollanders net op Formosa waren aangekomen.’

‘Dat is gewoon niet mogelijk,’ weerlegde Van Iperen fel. ‘De compagnie doet niet aan dat soort eerbetoon. Daar heeft ze nooit aan gedaan. En hoe zou u dat trouwens kunnen weten? U kon toen zelf niet ouder zijn dan een kind. Dit is belachelijk.’

‘Nou, u zou misschien kunnen kijken in uw archieven uit die tijd, meneer Van Iperen. Jullie Hollanders zijn immers altijd zo nauwkeurig in het bijhouden van de dagregisters. U zult zien dat dit wel degelijk staat geregistreerd. Ik heb het met mijn eigen ogen gezien.’

‘Goed,’ zei Frederic, gepikeerd dat hij hier niets van af wist. ‘We zullen de archieven induiken en de aangelegenheid rond de kostendeclaraties voorlopig even terzijde leggen.’ Het was hem niet ontgaan hoe handig Ting-Bin er bijna in was geslaagd de aandacht af te leiden van de aan hem gerichte beschuldigingen door nu met dit soort informatie aan te komen. Hij zou er werk van maken. Alsof hij niets anders te doen had.

Niet lang daarna kwam hij erachter dat Ting-Bin bezig was met het exporteren van een grote hoeveelheid loden pijlschachten en een behoorlijke lading zwavel, producten voor het vervaardigen van wapens. Toen hij hem hierover vragen stelde, vertelde Ting-Bin dat Koxinga hem opdracht had gegeven voorraden in te kopen die op het vasteland niet te krijgen waren. Hij vond het vreemd, maar zag geen werkelijke reden om hiertegen bezwaar te maken.

Maar toen begon er een regen van klachten te komen over Ting-Bin, van kooplieden: Ting-Bin zou hen illegale exportbelastingen laten betalen op alle lokale producten.

‘We kunnen het ons gewoon niet veroorloven exportbelasting te betalen aan de compagnie en aan meneer He Ting-Bin,’ verklaarde een van de kooplieden. ‘Hij laat onze schepen niet vertrekken voordat de belasting is betaald. Ik ben zelfs genoodzaakt het aantal tochten over de Straat van Formosa in te perken. Het wordt gewoon te kostbaar met twee belastingen.’

Frederic confronteerde Ting-Bin hiermee. ‘Er zijn handelaren die klagen dat u hen een exportbelasting oplegt om de haven te kunnen verlaten. U weet heel goed dat zulke exportbelastingen illegaal zijn. Alleen de VOC heeft het recht om deze te heffen, dat weet u. Waar bent u mee bezig?’

Ting-Bin keek verongelijkt en schudde zijn hoofd alsof het hele idee te gek was voor woorden. ‘Dit zijn niet meer dan valse geruchten, excellentie. Ze komen van mensen die mij kwaad toewensen. Er is niets van waar, dat garandeer ik u.’

‘Als het werkelijk waar zou zijn, dan had ik waarschijnlijk met een opstand te maken gehad. Ik kan u op dit moment alleen op uw woord geloven. Maar u bent gewaarschuwd. Peins er niet over om van iemand belastingen te innen. Alleen de VOC heeft dat recht. Is dat duidelijk?’

‘Natuurlijk, excellentie, dat weet ik, en ik zou het nooit doen,’ zei Ting-Bin met een gepijnigde blik.

Maar het bleek dat Ting-Bin, ondanks zijn waarschuwingen, stug door bleef gaan met de dubieuze praktijken. Andere Chinezen, die er lucht van hadden gekregen dat hij er ongestraft mee wegkwam, besloten hetzelfde te doen. Toen ontkwam hij er niet langer aan: hij moest Ting-Bin wel in staat van beschuldiging stellen. Hij werd ontslagen als werknemer van de VOC, kreeg een fikse boete opgelegd en zijn functie als dorpshoofd werd hem afgenomen. Hij had geluk gehad: vanwege zijn bijdrage aan het opheffen van het handelsembargo was zijn straf relatief mild.

Maar de volgende dag was Ting-Bin verdwenen. Kennelijk had hij het zekere voor het onzekere genomen en was hij ervandoor gegaan. Met zijn verdwijning liet hij een spoor van zware schulden achter zich: schulden aan de compagnie, maar ook aan geldleners, zowel Chinese als Hollandse. Geldleners van wie Ting-Bin grote bedragen had geleend waren hun geld kwijt. Zij kwamen jammerlijk hun beklag bij hem doen met het verhaal dat zij waren geruïneerd.

Hij begreep maar niet hoe Ting-Bin zo zwaar in de schulden was geraakt. Waar had hij het aan uitgegeven, en waar had hij het voor nodig gehad? Aan zijn uitgavenpatroon en levensstijl leek weinig te zijn veranderd, daar lagen de antwoorden niet.

Ting-Bins verdwijning baarde hem wel enige zorgen, aangezien hij over redelijk gevoelige informatie beschikte. Hij wist immers hoeveel troepen er aanwezig waren op Formosa, het aantal marineschepen dat langs de kust lag gestationeerd en mogelijk zelfs over de wapenvoorraad. Hij wilde geen risico’s nemen en besloot de raad in Batavia te waarschuwen. In zijn brief schreef hij dat een voormalige Chinese werknemer van de VOC na zijn ontslag de benen had genomen, van wie hij vermoedde dat hij mogelijk sensitieve gegevens aan Koxinga door zou spelen. Hij beëindigde zijn brief met een officieel verzoek om extra troepen.

Het antwoord dat hij een paar maanden later kreeg van de gouverneur-generaal was beleefd, maar ontwijkend: ‘Wij waarschuwen u om constant op uw hoede te zijn, op dit moment zien wij echter geen noodzaak additionele troepen te sturen. Wij vertrouwen erop dat u al het nodige zult doen om onze belangen te beschermen en gaan ervanuit dat u de nodige maatregelen zult nemen om dit te bewerkstelligen.’ En daarmee legde Maetsuijker de verantwoordelijkheid voor de veiligheid van Formosa opnieuw vierkant op zijn schouders.





XV


De vloot van zijn vader


Koxinga’s handen trilden van woede toen hij zijn vaders brief las. Acht jaar lang had hij niets van hem vernomen. Nu, eindelijk onder dreiging van geweld had hij voor het eerst een brief aan hem geschreven. Acht jaar! Door zijn grote verontwaardiging was hij nauwelijks meer in staat de inhoud van de brief goed in zich op te nemen. Zijn vader schreef dat de Mantsjoes met hem wilden onderhandelen, ze beloofden hem een hoge functie en een grootse titel als hij de strijd tegen hen zou staken en zich zou overgeven. Het was voor hem meer dan duidelijk dat ze zijn vader hadden gedwongen met hem contact te zoeken. En dat was misschien nog wel het ergste van allemaal.

Dat de generaals van de Qing gefrustreerd waren dat zij er nog steeds niet in waren geslaagd hem te neutraliseren, dat wist hij. Hij was hen met zijn leger elke keer weer te slim af geweest. In het verleden hadden ze hem al meerdere malen benaderd, toen hadden ze hem niet alleen een fortuin beloofd als hij zich over zou geven, maar ook de titel van groothertog, en de vrijlating van zijn vader. Elke keer weer had hij geweigerd.

Maar nu was het anders. Nu dreigde het Qing-hof met sterkere maatregelen. De Mantsjoes waren er duidelijk van uitgegaan dat hij door zijn gevoel voor piëteit naar zijn vader zou luisteren, vooral als zij lieten doorschemeren dat zijn familie gevaar zou lopen als hij dat niet deed.

Toch was hij woest over zijn vaders schijnheiligheid nu hij aan kwam zetten met verwachtingen over zijn trouw. Nooit had hij in al die jaren iets van zich laten horen. Geëmotioneerd schreef hij terug, wetende dat de brief zou worden onderschept en gelezen door de cipiers. Zijn antwoord was kort, de inhoud bitter. Hij schreef dat hij niet als zijn vader was. Hij zou nooit zijn land en keizer verraden. En hij zou zeker niet dezelfde fout maken die zijn vader had gemaakt, namelijk het vertrouwen van de Mantsjoes. De brief eindigde met de mededeling dat hij zijn strijd nooit, en dan ook nooit zou opgeven.

Een maand later kwam het bericht dat de omstandigheden waarin zijn vader en zijn familieleden gevangen werden gehouden waren verslechterd, de dreiging van hun executie was voelbaarder dan ooit.

Nu wist hij zeker dat zijn brief aan zijn vader was onderschept. Het was duidelijk dat ze op zijn piëteit hadden gerekend, en erachter waren gekomen dat ze zich daarin hadden vergist. Als vergelding hadden ze hem nu laten weten dat het hun menens was: als hij geen waarde hechtte aan zijn familiebanden, dan waren zijn vader en diens vrouwvolk als gijzelaars niet veel meer waard.

Koxinga probeerde het van zich af te zetten door bezig te blijven en zich met verve op zijn militaire campagnes te storten. Naarstig probeerde hij het opnieuw opgerakelde gevoel van schuld tegenover zijn familie uit te bannen, maar toch bekroop het hem, als krachtig, woekerend bamboe.

Op een dag werd hij plotseling door een van zijn luitenants geïnformeerd dat zijn halfbroers er waren om hem te zien. Koxinga was zo van zijn stuk gebracht door het nieuws dat hij hen zonder erbij na te denken direct naar zich toe liet komen. Hij stuurde al zijn mannen weg, zelfs Cai.

‘Ge ge! Grote broer.’ Du viel aan zijn voeten, huilend van opluchting en vermoeidheid na hun lange gevaarlijke reis uit Peking. Shi-Yin bleef lusteloos staan, een holle blik in zijn ogen.

Koxinga deinsde geschrokken achteruit toen hij hen zag. Meer dan acht jaar had hij hen niet gezien. Als hij hen op straat was tegengekomen, dan had hij hen waarschijnlijk niet herkend. Dit was een grote vergissing. Op dat moment wist hij dat hij hen direct had weg moeten laten sturen, hij had moeten weigeren. Het was beter geweest als hij hen niet had gezien. Dit was precies wat hij al die tijd had willen vermijden. Voor zijn vader had hij zijn hart lang geleden gesloten, maar nu stonden zijn halfbroers voor hem. De pijnlijke gevoelens waarvan hij dacht dat ze voor altijd uit zijn hart waren verbannen waren weer aangewakkerd, en zo vurig als vanouds. Er was nu geen weg meer terug.

Zijn broers tutoyeerden hem niet: hij was immers hun oudste broer en daarvoor hadden ze elkaar te lang niet gezien. In een ander leven, in normale omstandigheden was dat waarschijnlijk anders geweest, maar de afstand tussen hen was nu te groot. Ongetwijfeld dat zij hem na al die jaren enkel zagen als de grote krijgsheer die de Qing-generaals zo lang dwars zat, als een vreemde. Dat zij ontzag voor hem hadden was duidelijk.

De twee vertelden hem alles. Over hun lot als gijzelaar in Peking, over de verslechterde omstandigheden van hun gevangenschap en de continue dreiging die hen boven het hoofd hing. De situatie was zo ernstig geworden dat ze hadden besloten naar hem toe te komen. Met behulp van een aantal trouwe leden van de overgelopen Zwarte Garde waren ze erin geslaagd om aan hun bewakers te ontkomen en Peking te verlaten, zodat ze naar het zuiden konden reizen om hem te zien.

Koxinga snoof cynisch. ‘Ze hebben jullie gestuurd. Zien jullie dat niet? Waar vaders brieven er niet in slaagden mij over te halen om te capituleren, denken ze nu dat het weerzien van jullie het laatste beetje loyaliteit dat ik voor vader heb zal doen opleven.’

‘Nee, grote broer. Luister. We zijn gekomen om u alstublieft te vragen uw positie te heroverwegen. Vader heeft grote bewondering voor uw enorme loyaliteit tegenover de keizer en de Ming, net zoals wij dat hebben. Maar nu brengt u ons in groot gevaar. Alstublieft. Help ons. Het is uw vader. Wij zijn uw familie. Als u met ons meekomt in overgave, dan zullen zij ons vrijlaten. Is het niet uw plicht tegenover uw vader om...’

Koxinga’s neusvleugels veerden op. ‘Zeg mij niets over mijn plichten tegenover mijn vader! Hij heeft ons allemaal lang geleden de rug toegekeerd en verraden. Hij is een dwaas. Ziet hij dan niet dat dit een val is? Zien jullie dat zelf niet? Moet ik werkelijk in diezelfde fuik lopen als hij toen heeft gedaan door hen te vertrouwen? Ik ben niet de dwaas die hij is.’

Du viel op zijn knieën en liet zijn tranen onbeschaamd over zijn gezicht stromen. ‘Ge ge. Wat is er met u? U bent veranderd. U wilt niet eens aan uw eigen familie denken. U begrijpt het niet,’ zei hij snikkend. ‘Alstublieft. Ze zullen ons allemaal doden als u dit niet doet.’

‘Ze hebben mijn moeder gedood, nadat ze haar hadden verkracht.’ Zijn stem trilde van de emotie die hem dreigde te overspoelen. ‘Ze hebben ook mijn kleine zusje gedood. Zij zijn de vijand! Ik zal nooit naar hun kant kunnen overlopen.’ Hij knarste zijn tanden van woede en wendde zijn gezicht af. ‘Je denkt dat ik mijn eigen vader vergeten ben. Dat ben ik niet. Dat zou ik nooit kunnen. Ik wou dat ik hem kon vergeven, maar dat kan ik niet. Denk je soms dat dit gemakkelijk voor me is? Denk je dat?’ Hij viel stil, zijn ademhaling hard. Voor hem schokten de schouders van Du met elke miserabele snik.

‘Oom Bao gaat met ons mee terug,’ flapte Shi-Yin er plotseling uit.

Koxinga staarde hem aan en schudde langzaam zijn hoofd, alsof hij wilde ontkennen wat hij zojuist had gehoord. ‘Oom Bao? Hij gaat met jullie naar Peking? Hij loopt dus over?’

Shi-Yin knikte, beschaamd. ‘Ze zullen ons waarschijnlijk allemaal doden als u niet met ons meegaat. Ze willen u, grote broer,’ zei hij zacht.

‘Nee.’ Nog steeds schudde hij zijn hoofd, hij wilde het niet geloven. ‘Hou op. Hou op! Dat kan ik niet. Ik heb mijn besluit jaren geleden al genomen. Ik kan niet doen wat jullie van mij verlangen.’ Hij keek hen aan, hun gezichten getekend door de ontberingen die zij hadden meegemaakt. Ze waren nu allebei achter in de twintig, maar ze leken zoveel ouder.

‘Toen vader jullie meenam toen hij overliep, waren jullie nog kinderen. Dit heeft helemaal niets met jullie te maken. Dat is het trieste.’ Hij keerde hen de rug toe en bedekte zijn gezicht met zijn handen, overmand door twijfel en schuld. Toen hij hen weer aankeek had hij zijn besluit genomen. ‘Het spijt me. Ik kan het niet. Ga alsjeblieft weg en laat me met rust. Ik zal zelf wel een brief schrijven aan vader, die kunnen jullie dan meenemen.’

Zijn twee broers staarden hem geschokt aan, het ongeloof was van hun gezicht af te lezen. Hij draaide zich weer om, hij kon hen niet langer aankijken.

Terneergeslagen en met hangende schouders verlieten de twee zijn vertrekken, ontluisterd door zijn besluit. Ze waren nog nauwelijks het gebouw uit toen hij als een razende op zijn schrijftafel afliep en deze met een doordringende schreeuw van ellende tegen de muur aan smeet. Het hout versplinterde, het porselein brak in duizend gruzelementen. Vervolgens greep hij naar een stoel en smeet deze richting de deur waardoor zijn broers zojuist waren verdwenen.

***

Nog geen twee dagen later keerden Du en Shi-Yin terug naar Peking, hun missie was mislukt. Ze overwogen om te vluchten, maar kwamen erachter dat hun oudste broer gelijk had gehad. Zoals Koxinga had vermoed was de geheime missie van zijn broers achter de schermen georganiseerd door leden van het hof. De mannen van de Zwarte Garde die hun zogenaamde ontsnapping hadden geregeld en hen naar Amoy hadden vergezeld, waren door het hof betaald om hen weer terug te brengen naar Peking, hun loyaliteit gekocht met hard geld.

Wel had Du Koxinga’s brief voor hun vader meegenomen. De brief was voorzichtig, cryptisch geformuleerd, in de kennis dat die zou worden gelezen en gecensureerd. De twee broers en hun oom werden bij terugkomst verenigd met hun familieleden. Nu het de Mantsjoes duidelijk was geworden dat Zoon nummer één weinig piëteit of trouw voelde voor zijn familie, werden de overgebleven privileges die ze tot dusver hadden genoten afgenomen, hun vrijheid nog verder ingeperkt.

Zheng Zhi-Long had de brief van zijn zoon gelezen met een steek in zijn hart. De sierlijk geschreven karakters en de bijna poëtische schrijfstijl vertelden hem over de bitterheid die hij bij zijn zoon had veroorzaakt door zijn verraad. Zijn oudste kind noemde hem een huichelaar voor het feit dat hij hem al die jaren niet had geschreven, en dit pas had gedaan onder druk, en dan alleen maar om zijn eigen huid te redden.

De beschuldigende woorden raakten Zhi-Long hard. Hij dwong zichzelf de brief keer op keer opnieuw te lezen, als zout in een open wond. Hij wist dat hij niet anders verdiende. Zijn zoon had gelijk gekregen. Wat hij had gedaan, was fout.

Hij wist wat hem te doen stond. Toen hij eenmaal alleen was nam hij zijn kwast ter hand en schreef terug. Niet langer vroeg hij zijn zoon om zich over te geven aan de vijand of zich bij hen te voegen omwille de veiligheid van zijn familie. In plaats daarvan schreef hij over de schuld, wroeging en de pijn die hij had gevoeld bij het lezen van zijn brief. Hij schreef over de fouten die hij in zijn leven had gemaakt, en over de leugens die hij van de vijand had vernomen als de waarheid. Hij smeekte zijn zoon nooit meer een woord te geloven van wat de Mantsjoes zeiden en informeerde hem over alles wat hij wist wat de Mantsjoe-generaals van plan waren. En als laatste spoorde hij hem aan om te blijven vechten tot het bittere einde.

Met behulp van zijn meest trouwe dienaars slaagde Zhi-Long erin de brief het hof uit te smokkelen. Zorgvuldig verstopt ging het ongezien langs de argusogen van de bewakers en de wantrouwige censoren die normaal gesproken elk karakter lazen dat door hem op papier werd gezet. De brief verliet Peking en haalde zelfs de zuidelijke provincie Fuzhou. Daar werd deze uiteindelijk ontdekt, meerdere malen gevouwen en verwerkt in de dubbele zoom van een kledingstuk. Uiteindelijk werd de inhoud van de brief kenbaar gemaakt aan de autoriteiten, die deze weer onder de aandacht brachten van het hof.

De Mantsjoe-generaals waren woest bij het lezen van de brief. Onmiddellijk werd Zhi-Long ontdaan van al zijn titels en rang. Ze waren woedend dat de brief ongezien Peking had weten te verlaten, maar vooral omdat Zhi-Long zijn zoon had aangespoord om tegen hen te blijven vechten. Vanaf dat moment lieten ze geen enkele kans voorbijgaan om hem te vernederen. Het redelijk comfortabele huisarrest dat zijn familie al die jaren had gehad werd omgezet in gevangenschap. Geen van hen zou ooit nog de kans krijgen om te ontsnappen.

Zhi-Long werd verbannen van de rest van zijn gezin en verbleef geketend in een stenen cel die vochtig en beschimmeld was in de zomer en ’s winters ijzig koud, wachtend op zijn doodvonnis. De generaals zorgden ervoor dat het nieuws over zijn erbarmelijke bestaan en terdoodveroordeling ver en wijd in alle vernederende details werd verspreid. Het was een berekende, wrede zet om Koxinga te raken.

Maar zelfs met het dreigende lot dat de generaals boven het hoofd van zijn familie hielden slaagden zij er nog steeds niet in hem te bedwingen. Hij bleef het ene na het andere bondgenootschap aangaan met vermogende Ming-loyalisten, zodat hij de Mantsjoe-troepen nog steeds op afstand wist te houden.

Voor de buitenwereld kwam hij bekend te staan als een door de strijd geharde, bittere man zonder zwakten. Zelfs het dreigen met de dood van zijn bloedeigen vader en broers leek nauwelijks indruk op hem te maken. Maar dat deed het wel degelijk.

***

Koxinga had het nieuws over de gevangenschap van zijn familie in stilte aangehoord. Hij wist dat de Mantsjoe-generaals een reactie wilden uitlokken, maar hij hield zich gedeisd. Hij vond een nieuwe bondgenoot, de zoveelste nakomeling van het huis van Zhu. Het leger van de prins versterkte zijn positie aanzienlijk: nu beschikte hij over zowel een enorm leger als een indrukwekkende marinevloot, die hij rustig liet wachten terwijl hij en zijn mannen zich beraadden. Door de tijdelijke stilte hoopte hij de Mantsjoe-generaals te laten geloven dat ze hem en zijn verzet hadden gebroken.

Niets was minder waar. Terwijl de Ming-prins met zijn leger richting het westen ging, waagde hij zich naar het zuiden om een massale verassingsaanval te plegen. Zijn leger hield zich goed staande, maar de troepen van de prins hadden minder geluk. In groten getale overtroffen door de vijand vluchtte de prins naar Birma. Daar werd hij verraden door zijn eigen officieren en mee teruggenomen naar China, waar zijn onthoofding werd gevierd als de zoveelste overwinning tegen het verzet.

Zijn leger stond er plotseling alleen voor. Qing-troepen kwamen nu uit het noorden en het westen, waardoor hij gedwongen werd om zich met zijn leger te verplaatsen naar de kust. Toen duidelijk werd dat ze in de val zaten, konden ze geen kant meer op. Ze moesten het vasteland wel ontvluchten. Verslagen trok hij zich met zijn vloot terug, naar Kulan-Yuk, een klein kusteilandje vlakbij Amoy.

Op de vroege ochtend van een mistige dag in maart werd hij tijdens zijn ontbijt bruut gestoord door een van zijn officieren. De man negeerde het vergeefse protest van zijn dienaren en kwam onaangekondigd binnen.

‘Heer Koxinga,’ zei de man opgewonden terwijl Koxinga zijn kom rijst naar binnen werkte. De man ging nederig door zijn knieën. Licht geïrriteerd ging Koxinga verder met eten. Hij bedacht dat er tegenwoordig maar weinig mannen waren die op die manier bij hem binnen durfden te komen. Alleen bij gewichtige zaken kwamen ze daarmee weg.

‘Er is een bode voor u van het vasteland. Hij brengt zeer belangrijk nieuws.’

Koxinga schepte het laatste beetje rijst in zijn mond en liet de rijstkom zakken. Er was iets gebeurd, iets groots, dat voelde hij aan.

‘Nou, laat hem binnenkomen.’

Een broodmagere, armoedig ogende man werd bij hem binnengeleid. De bode liet zich onmiddellijk op zijn knieën vallen, zijn ogen op de grond gericht.

‘Sire,’ bracht hij uit met een moedeloze zucht.

Koxinga fronste. Hij herkende de man als een van zijn spionnen, en kwam langzaam overeind.

‘Ik begrijp dat u belangrijk nieuws voor mij heeft.’

‘Ja, heer.’ De ogen van de man schoten nerveus heen en weer. ‘Heer Koxinga, ik kom helaas met verontrustend nieuws. Slecht nieuws.’ Koxinga keek hem scherp aan. ‘Heer,’ de man aarzelde weer, zijn gezicht afgewend. ‘Ik heb nieuws over uw vader. Hij... hij is dood.’ Hij wachtte even op een reactie die niet kwam. ‘Naar wat ik heb begrepen is hij ruim een maand geleden overleden.’

Koxinga staarde hem aan. Beheerst zette hij de rijstkom op de tafel en legde de eetstokjes er zorgvuldig bovenop. ‘Ik begrijp het.’ Hij keek voor zich uit, geschokt door de beroering van emoties die zich zo plotseling meester van hem hadden gemaakt. ‘Hoe is hij gestorven?’

De vraag deed de bode ineen krimpen. Er volgde geen antwoord, hij zweeg hem iets te lang.

‘Hoe is hij gestorven?’ bulderde hij, waarop de man een halve meter de lucht in vloog.

De man verstijfde. ‘Ze hebben in hem gesneden, heer Koxinga.’

‘Hebben ze hem gemarteld?’

De adamsappel van de man bewoog zichtbaar toen hij slikte. ‘Ja.’

‘Vertel mij wat ze hebben gedaan.’

De bode schudde langzaam zijn hoofd. ‘Ze hebben in hem gesneden,’ herhaalde hij koppig.

‘Heb je een kopie van het bevelschrift?’ De man knikte. ‘Geef het me. Ik wil het zien.’

Met bevende hand en neergeslagen ogen overhandigde de man het bevelschrift met daarin de details van zijn vaders executie. Koxinga griste het uit zijn handen. Zijn ogen vlogen verwoed over de tekst die hem vertelde hoe zijn vader was gestorven. Hij dwong zichzelf het te lezen, zonder te weten waarom. Wat ze met hem hadden gedaan was wreder en gruwelijker dan wat hij ooit met zijn eigen vijanden had uitgevoerd.

Zijn vader was het slachtoffer geweest van de ‘langzame plakken snijden’-methode. Het was een uiterst pijnlijke, uitgerekte dood die werd uitgevoerd door met een scherp lemmet een dunne laag weefsel van het slachtoffer te snijden; van de armen, de benen, de romp en de geslachtsdelen. De ontstane wonden werden dan onmiddellijk dichtgeschroeid, zodat de bloedvaten werden afgesloten maar het weefsel verbrandde, wat de pijn alleen maar verergerde. Nog voordat hij zijn laatste adem had uitgeblazen en nog bij bewustzijn was, hadden ze voor zijn ogen hetzelfde ritueel herhaald op zijn twee zoons. Bao had hetzelfde lot ondergaan. De vrouwen, onder wie zijn groetmoeder en Vrouw Yan, waren er beter van afgekomen: zij waren onthoofd.

Hij las de laatste regels van het bevelschrift, en liet het op de grond vallen. Voorzichtig pakte hij de lege rijstkom, tilde deze op tot ooghoogte en bestudeerde het patroon dat zich onder het glazuur bevond. Toen smeet hij het met volle kracht tegen de muur. Het klinkende geluid van brekend porselein deed iedereen opschrikken. Langzaam kwam hij overeind, zijn blik glazig.

‘Voor mij is mijn vader al lang geleden gestorven,’ zei hij met een stem die hees was van emotie. ‘Mijn vader stierf voor mij op de dag dat hij ons de rug toekeerde en verraadde. Hij was een vuile opportunist en een ordinaire, laffe piraat. Sindsdien heb ik nooit meer de piëteit gevoeld, die een zoon voor zijn vader zou moeten hebben.’ Hij voelde zijn borstkas werken om de nodige lucht te krijgen, zijn ademhaling nu niet langer onder controle. ‘Mijn broers. Du! Shi-Yin.’ Hij hapte naar lucht en begon heftig te snikken. ‘Hij had het recht niet, mijn broers met hem mee te nemen in zijn dood.’

Verdwaasd staarde hij naar Cai en zijn naaste officieren. Ze stonden allemaal aan de grond genageld.

‘Zijn mannen zijn hier,’ probeerde de bode met zachte stem. ‘Ik ben met hen meegekomen.’

‘Zijn mannen? Wat bedoel je, ik begrijp het niet...?’ Hij keek de man vragend aan door een waas van tranen, zijn hand op zijn borst, die nog steeds heftig tekeerging.

De man kwam behoedzaam overeind, stapte respectvol achteruit richting de buitendeur en gebaarde naar iemand om binnen te komen.

Twee scheepskapiteins stapten schichtig de kamer binnen. Ze keken hem onderzoekend aan, waarop een van hen plotseling met een kreet van herkenning voor hem knielde. ‘Heer met de Keizerlijke achternaam. Grote Opperbevelhebber. Wij komen naar u in de naam van uw eerbiedwaardige vader.’

In naam van zijn vader. Welk lef...? ‘Wat weten jullie van mijn vader? Wie zijn jullie?’ snauwde hij. Hij voelde zijn hoofd gloeien, dan rilde hij. Heet, koud. Heet, koud.

‘Wij zijn niet meer dan twee nederige officieren die uw vader dienden,’ antwoordde één van hen. ‘Wij hebben het bevel gekregen van uw eerbiedige vader dat wij naar u toe moesten gaan in het geval van zijn dood. Wij staan vanaf nu onder uw bevel en wachten op uw orders.’

Koxinga staarde de man niet begrijpend aan.

‘Heer Koxinga.’ Een van de kapiteins boog nederig in zijn richting. ‘Misschien dat u beter naar buiten kunt komen. Er is iets dat u moet zien.’ Als in een droom volgde Koxinga hem naar buiten, in de richting van het strand tegenover de Straat van Formosa. Wat hij zag bracht hem abrupt tot stilstand. Tegen de schittering van de laagstaande ochtendzon zag hij honderden oorlogsjonken en handelsschepen die allemaal voor anker lagen langs de kust. ‘De schepen van uw vader, Heer Koxinga,’ zei de kapitein.

‘Wij wachten op uw bevel,’ voegde een van de officieren eraan toe. ‘Hij kon niets doen terwijl hij nog leefde. Ze lieten hem wel handel drijven, maar het hof in Peking vertrouwde hem niet en hield hem kort. Hij wist dat als hij iets uit zou voeren, de Mantsjoes zijn gezin wat aan zouden doen. Zijn kapiteins en aanhangers hebben zich lang op de vlakte gehouden. Hij heeft u nog proberen te bereiken, per brief. Maar die was onderschept…’ De man viel even stil en keek somber voor zich uit. ‘Maar nu hij dood is… Hij was daar heel duidelijk in, Heer Koxinga. Wij staan tot uw beschikking, dat was zijn wens. Bovendien staan zijn mannen te springen om voor u te mogen vechten. Iedereen weet dat ze hem hebben verraden.’

Koxinga staarde nog steeds versteld naar de ontelbare schepen die langs de kust lagen te dobberen. De vele masten krioelden van matrozen die in hun ijver druk bezig waren de zeilen te strijken. Door de vele schepen was de horizon bijna niet meer te zien.

‘Dit zijn mijn vaders schepen?’ herhaalde hij domweg, alsof hij het allemaal niet had gehoord.

‘Nou, niet allemaal, Heer Koxinga. Veel van de schepen hebben zich onderweg aan de vloot toegevoegd. Het zijn Ming-aanhangers, vluchtelingen, leden van de Zwarte Garde, ze willen allemaal voor u vechten.’

‘Hoeveel?’ fluisterde hij, diep onder de indruk.

‘Zo’n vijf- tot zeshonderd schepen.’

Hij zette een aantal wankele stappen, en zakte verzwakt door zijn knieën. Het bericht over de wrede executie van zijn vader, van wie hij het bestaan al die jaren had ontkend, had hem geraakt, harder dan hij ooit voor mogelijk had gehouden. Zijn jongere broers en oom Bao waren dood. Voor even had hij hun lot in zijn handen gehad, maar hij had ervoor gekozen het te laten gebeuren. Dat kwelde hem, dat vrat aan zijn geweten. En nu, voor zijn eigen ogen, lag zijn vaders marinevloot. Terwijl hij nog leefde had zijn vader zijn vertrouwen geschonden, hem verlaten en verraden. Maar in zijn dood was hij gekomen om hem in zijn meest duistere uren bij te staan. Hij huilde zonder tranen, rouwend om een vader die hij niet werkelijk had gekend, vervuld van wroeging en schuld aan de dood van zijn familie, die hij had kunnen voorkomen.

Die nacht deed hij geen oog dicht. Hij beeldde zich het onthoofde lichaam in van zijn grootmoeder en Vrouw Yan, en zag de gruwelijke executies voor zich, waarvan hij de details zo nodig had willen weten. Hij herinnerde zich de eed die hij had gezworen en dacht terug aan de tijd dat hij zijn vader dood had gewenst in een moment van woede. Hoe lang had hij wel niet geprobeerd alle gevoelens die hij voor zijn vader had, uit te bannen? Naarmate de jaren verstreken had hij zichzelf ervan overtuigd dat het hem was gelukt, dat zijn vader niets meer voor hem betekende, en dat ook nooit meer zou doen. Nu hij dood was wist hij dat die gevoelens alleen maar in de diepte van zijn ziel hadden gesluimerd om ooit weer naar de oppervlakte van zijn bewustzijn te komen. Wat zijn vader ook had gedaan, hij was nog steeds zijn vader.

Na een slapeloze, helse nacht kwam het besef dat hij zich nooit meer met zijn vader zou kunnen verzoenen. De volgende dag kondigde hij aan als een dag van publieke rouw.

Met de komst van zijn vaders vloot kwam ook het ontnuchterende bericht dat de Qing-troepen onverminderd naar het zuiden bleven oprukken. De enkele overgebleven leden van de keizerlijke familie waren overgelopen, hadden de dood gevonden of waren het vasteland ontvlucht.

Nu hij werd bijgestaan door zijn vaders vloot had hij meer dan drieduizend oorlogsschepen tot zijn beschikking. Hij was de laatste die nu nog enige kans maakte tegen de Mantsjoes. Gelukkig waren zij een volk van de noordelijke steppen, op hun best te paard en in de artillerie. Ze waren geen zeevarend volk, bij hen ontbrak nog de ervaring en kennis van de zeeën die de Chinezen sinds de Song-dynastie had opgedaan. Op Kulan-Yuk waren ze voorlopig even veilig. Het gaf zijn mannen de tijd om op krachten te komen.

Gesterkt door het idee dat zijn vader hem bijstond in zijn dood riep hij zijn krijgsraad bijeen, en verzamelde de strijdkrachten voor het vallen van de schemer in de baai van Amoy. Met ontzag nam hij de indrukwekkende vloot in zich op. Het was een bonte verzameling van schepen die geduldig op de deining van het water dobberde. Nog nooit eerder had hij zo’n machtige vloot gezien in de wateren van het Chinese keizerrijk, en dat onder zijn eigen bevel.





XVI


Jan de onredelijke


Frederic las het zoveelste bericht dat waarschuwde over toenemende marine-activiteit in het gebied, het derde van de afgelopen tien dagen. De situatie begon steeds zorgelijker te worden. Een van de handelsschepen die was teruggekeerd uit Japan had al verslag gedaan over hoe ze langs de kust van Cambodja waren aangevallen door Koxinga’s schepen. De bemanningsleden vertelden dat ze mishandeld waren geweest, en dat hun aanvallers hadden opgeschept dat ze binnenkort de Hollandse barbaren uit Formosa zouden verdrijven. Hij kende dit soort dreigementen, de afgelopen jaren was hij niet anders gewend. Meestal namen ze dergelijke uitingen niet al te serieus, maar nu was dat toch anders.

Hij las het bericht opnieuw, en weer gingen zijn nekharen ervan overeind staan. Recente ontwikkelingen hadden ervoor gezorgd dat daar genoeg reden voor was. De toenemende geruchten dat Koxinga een invasie op Formosa beraamde veroorzaakten enorme onrust op het eiland. Veel Chinezen begonnen met het verkopen van hun bezittingen en stuurden hun geld naar familieleden op het vasteland, voor het geval zij het eiland zouden moeten ontvluchten. Sommige vermogende kooplieden stuurden zelfs hun gezinnen naar China, en dat leidde tot een ware exodus aan arbeidskrachten. Het verlies daaraan was direct voelbaar, maar dat was nog het minste waar Frederic zich zorgen over maakte. Het was het vertrek van de prominente, vermogende Chinezen waar hij nerveus van werd. Zij wisten duidelijk iets, wat hij niet wist, en dat gaf hem een onbehaaglijk gevoel.

Aan Helena had hij nog voorgesteld dat zij en Balthasar teruggingen naar Batavia, waar ze waarschijnlijk veiliger zouden zijn. Zij weigerde stellig, met het argument dat zij naar Formosa was gekomen om bij hem te zijn als zijn echtgenote. Onder geen beding piekerde ze erover weer terug te gaan naar Batavia om hem alleen achter te laten. Bovendien vond ze het geen goed idee om Balthasar bij zijn vader weg te halen: de jongen had al genoeg geleden na het verlies van zijn moeder. Hij had er niet verder op aangedrongen, heimelijk blij dat ze had geweigerd, en had haar genegen omhelsd.

In maart 1660 werd hij benaderd door een van de Chinese dorpshoofden, die hem bijna smeekte om toestemming om met zijn gezin binnen de muren van fort Zeelandia te mogen verblijven. Op zijn aandringen had de man haastig verslag gedaan van wat hij had gehoord.

‘Ze zeggen dat Heer Koxinga van plan is naar Formosa te komen, excellentie,’ zei hij terwijl hij zenuwachtig om zich heen keek.

‘We kennen de geruchten,’ zei Van Iperen snibbig. ‘Vertel ons nou maar wat je weet.’

‘Ik heb het pas gisteren gehoord, excellentie. Ik heb er niet van geslapen. O, o, o, mijn arme lieve moeder, mijn vrouw en de vrouw van mijn broer, allemaal lagen ze de hele nacht te jammeren van angst.’

‘Ja, ja. Dat begrijpen we nou wel,’ zei Van Iperen ongeduldig. ‘Maar wat heb je dan gehoord?’

‘Ik heb helaas geen informatie tot mijn beschikking over wat de exacte plannen zijn van Heer Koxinga, maar mijn collega’s zeggen dat de invasie zal plaatsvinden tijdens de nacht van de eerste volle maan, bij het veranderen van de windrichting.’

‘Wie is je bron? Hoe weet ik dat dit niet het zoveelste valse gerucht is om ons bang te maken?’ vroeg Frederic.

‘Dit is geen gerucht, excellentie. Ik.... Ik kan u helaas niet meer vertellen. Wilt u mij nu alstublieft excuseren. Mijn familie wacht op me. Zij zijn zeer bezorgd.’

‘Ja, natuurlijk,’ mompelde hij, verontrust. Zij zijn niet de enigen, dacht hij bij zichzelf.

Na spoedberaad besloot hij het zekere voor het onzekere te nemen en daarbij het laatste dreigement serieus te nemen. Hij nam direct maatregelen en liet fort Zeelandia waar nodig repareren en versterken en bracht het in hoge staat van militaire paraatheid. Boden werden uitgestuurd om de kolonisten in Saccam en alle andere vestingen te waarschuwen hetzelfde te doen. Naar het aan de overkant van Zeelandia gelegen fort Utrecht stuurde hij bouwinspecteurs en officieren om deze op alle punten te controleren en hij trok elk verlof van de soldaten in.

Onder de verhoogde staat van paraatheid gaf hij het bevel om alle op het eiland arriverende Chinezen een nauwkeurige inspectie te laten ondergaan. Iedereen werd streng gecontroleerd en ondervraagd, en in geval van ernstige verdenking gefolterd. Meerderen bleken in het bezit te zijn van brieven, waarin zij door familie of vrienden werden gewaarschuwd over Koxinga’s op handen zijnde aanval.

Als voorzorg dwong hij de Chinese handelaren al hun graan- en hertenvleesvoorraden te overhandigen en liet deze opslaan in de pakhuizen van fort Zeelandia. Alle paarden werden in beslag genomen en overgebracht naar de stallen van Saccam. Een van zijn stafleden stelde zelfs voor troepen te plaatsen bij de akkers om de gewassen te beschermen, maar daar had hij de mankracht niet voor. Ze zouden alle troepen nodig hebben om de forten te beschermen.

Hij vroeg zich af aan welke kant de inheemse bevolking zich zou scharen in het geval van een invasie. Waarschijnlijk zouden die meedoen met de winnaars, dacht hij cynisch.

Voor de derde maal in zes maanden stuurde hij een snel jacht naar Batavia met het zoveelste verzoek om versterkingstroepen naar Formosa te sturen, aangezien de dreiging steeds ernstigere vormen begon aan te nemen. Ook nam hij enkele maatregelen waarvoor hij normaal gesproken vooraf schriftelijke toestemming van zijn meerderen nodig had, maar die hij nu als puur noodzakelijk zag. Hij was niet langer van plan te wachten op een fiat dat waarschijnlijk nooit zou komen, of te laat.

***

Gouverneur-generaal Maetsuijker had een sterk gevoel van déjà-vu gehad toen het onderwerp weer ter sprake was gekomen. Ook zijn voorgangers hadden hier meerdere malen mee te maken gehad: het innemen van Macao. Weer werden ze ertoe gedwongen om een aanval op de Portugese handelsenclave serieus te overwegen, terwijl ze daar in het verleden al verscheidene vergeefse pogingen toe hadden gedaan. Maar Maetsuijker voelde zich genoodzaakt om nu drastische maatregelen nemen, hij had geen keus. Door de vermeerderde activiteit van de vele oorlogsschepen in de Straat van Formosa was de handel vrijwel stil komen te liggen, en de omzet drastisch gedaald. Macao lonkte al jaren, in de overtuiging dat het veroveren van de Portugese handelspost de enige manier was om de handel met China op gang te krijgen.

Alle drie mannen tegenover hem waren ervóór: admiraal Jan van der Laan, Hermanus Klenk van Odessa en de voormalige gouverneur van Formosa, Nicolaas Verburgh. Aan de andere kant van de tafel zat een griffier om de vergadering in het dagregister te registreren.

De deur van de vergaderruimte ging plotseling open. Aarzelend trad een jonge secretaris in de richting van de gouverneur-generaal. Maetsuijker keek geërgerd op bij de onderbreking.

‘Ja, jongen, wat is er?’

‘Er is zojuist een jacht binnengekomen, meneer,’ zei de jongen verontschuldigend. ‘Ze bracht een boodschap uit Formosa van gouverneur Coyett.’

Maetsuijker hield ongeduldig een hand op om de leren map aan te nemen, haalde de papieren eruit tevoorschijn en schoof zijn bril hoger op de brug van zijn neus.

‘Wederom een verzoek van onze gouverneur in Formosa om versterkingstroepen,’ vatte hij samen met een frons. De rimpels op zijn voorhoofd verdiepten zich naarmate hij verder las.

Verburgh gniffelde zacht en wisselde een samenzweerderige blik met Van der Laan.

‘“...aangezien wij steeds meer signalen ontvangen van een op handen zijnde aanval op het eiland. In het belang van de bevolking en van de compagnie zijn wij helaas genoodzaakt om ons dringende verzoek om versterking nogmaals te herhalen…”,’ las Maetsuijker hardop, toen weer in stilte. ‘“Graag wil ik u ook op de hoogte stellen van mijn initiatief om het fort Zeelandia op de nodige plaatsten te verstevigen...”’ Hij stopte, verwijderde zijn bril en wreef in zijn ogen. Maetsuijker was een kwart eeuw geleden als jurist naar Oost-Indië gekomen. In die tijd had hij de VOC steeds meer zien veranderen van een handels- in een territoriale, militaire macht. Ook hij had een rol gespeeld in die ontwikkeling. Hij was moe, vooral van de druk waaronder hij de afgelopen maanden had gestaan vanuit Holland.

‘Meneer, als ik wat mag zeggen?’ opperde Verburgh.

Maetsuijker keek hem aan over de rand van zijn montuur. ‘Gaat uw gang.’

‘Zoals u weet ben ik vier jaar lang gouverneur geweest van Formosa. Ik ken het eiland en de mensen goed. Ik ben altijd van mening geweest dat de Chinezen niet meer zijn dan boeren. Het zijn in ieder geval geen vechters.’

‘Ga door,’ zei Maetsuijker vermoeid.

‘En voor wat betreft die Koxinga, meneer Coyett overdrijft. Er wordt veel over hem gesproken alsof hij een groot gevaar is, maar in werkelijkheid is hij niet meer dan de zoon van een Japanse hoer, verwekt door een piraat. Die is trouwens veel te druk bezig met zijn gevecht tegen de Mantsjoes. Naar mijn mening is die echt niet geïnteresseerd in Formosa. Afgezien daarvan zouden de troepen die de gouverneur nu tot zijn beschikking heeft meer dan genoeg moeten zijn om een aanval van dat uitschot te kunnen weren. In de veronderstelling dat zo’n aanval ook werkelijk komt. Ik ben er persoonlijk van overtuigd dat die kans erg klein is. Ik begrijp niet waarom gouverneur Coyett zich zo’n zorgen maakt. Tenzij,’ hij keek Maetsuijker aan met een gepijnigde blik bij het idee al, ‘onze gouverneur een lafaard is.’

Maetsuijker keek hem streng aan over de rand van zijn bril. ‘Mag ik u eraan herinneren dat meneer Frederic Coyett een tot dusver smetteloze reputatie heeft en zich bovendien heeft bewezen als een zeer capabele gouverneur. Hij is er als enige in geslaagd de handel weer op gang te brengen, iets wat ik van zijn voorgangers niet kan zeggen, meneer Verburgh,’ zei hij bits. Verburgh viel stil bij de niet zo subtiele verwijzing naar zijn eigen gouverneurschap en keek nors voor zich uit.

‘Ik geloof niet dat hij laf is en het is wellicht verstandig om op zijn minst naar zijn adviezen te luisteren.’

Van der Laan leunde naar voren. ‘Meneer Maetsuijker, als ik mag?’ De gouverneur-generaal knikte nors.

‘Laat mij het onderzoeken. Met uw toestemming zou ik met twaalf schepen naar Formosa kunnen varen om te zien of er daadwerkelijk sprake is van een echte dreiging. Tegelijkertijd zouden we een boodschap kunnen sturen naar Koxinga om te vragen wat zijn exacte bedoelingen zijn en hem te overtuigen van onze welwillendheid.’

‘Zou u bereid zijn de zoon van een piraat te vertrouwen op wat hij zegt?’ vroeg Maetsuijker. ‘Van welke Chinees dan ook?’ zei hij, en gnuifde zonder een greintje humor.

‘Meneer,’ zei Verburgh. ‘Misschien moeten we het idee van admiraal van der Laan niet te snel van de hand doen. Als er werkelijk sprake is van een dreiging, wat ik overigens betwijfel, dan zou de admiraal met de marinevloot bij Formosa kunnen blijven om het eiland te helpen verdedigen. Maar mocht het niet zo zijn, dan zouden ze door kunnen varen naar Macao om de handelsenclave voor eens en voor altijd in te nemen.’ Hij wierp een snelle blik op Van der Laan dat bij de gouverneur-generaal niet onopgemerkt bleef.

Intussen had Klenk van Odessa de discussie met belangstelling aangehoord, maar tot nu toe had hij nog weinig gezegd. Maetsuijker keek de drie mannen aan met ernstige blik, en overwoog de zojuist voorgelegde argumenten. Dat er iets gedaan moest worden, dat was zeker. De Heren Zeventien hadden er al decennia op lopen hameren dat Macao noodzakelijk was voor een succesvolle handelsrelatie met China. Hij zuchtte: er viel immers weinig te verliezen. Ze zouden de dreiging voor Formosa goed in kaart kunnen brengen, en als dat inderdaad loos alarm was, dan kon de expeditie doorvaren naar Macao.

‘Goed, heren. Admiraal, laat een vloot van twaalf schepen gereedmaken, zoals u voorstelde, en vaar naar Formosa, waar u opdracht krijgt de situatie nauwkeurig te beoordelen. Indien nodig zult u daar assistentie verlenen. Vanuit Formosa dient u contact te leggen met die Koxinga om zijn plannen te achterhalen. Hoewel ik ernstig betwijfel of die Chinees ons dat werkelijk zal vertellen,’ voegde hij er mompelend aan toe. De ganzenpen in de hand van de griffier vloog over de pagina’s van het dagregister.

‘Mocht u het gebied veilig achten, dan zult u bij Coyett een verzoek in dienen voor additionele versterkingstroepen om u te vergezellen naar Macao voor een grootscheepse aanval op de enclave.’

‘Maar,’ zei Maetsuijker met strenge blik. ‘Alleen met de nadrukkelijke toestemming van meneer Coyett kan er beschikt worden over versterkingstroepen vanuit Formosa, die beslissing is aan hem, als gouverneur van Formosa. Is dat heel duidelijk?’ Hij keek Van der Laan indringend aan.

‘Zeer duidelijk, meneer.’

‘Prima, heren. Ik geloof dat we allemaal even een pauze nodig hebben. Ik in ieder geval wel.’ Hij kwam overeind en snelde richting de uitgang en het buitenhuis om zijn blaas te legen, wat hoognodig was.

***

Door het aankomende vertrek van de vloot gonsde de haven van Batavia van de activiteiten. Javaanse arbeiders, hun blote ruggen glanzend van het zweet, vormden lange rijen om de twaalf oorlogsschepen van vers fruit, groente, tonnen drinkwater, wapens en munitie te voorzien. Hollandse officieren schreeuwden bevelen in hun eigen taal, gepeperd met woorden uit het lokale dialect.

Niet ver van waar de schepen werden geladen zaten twee als kooplieden geklede Chinese mannen naast een eetstalletje hun rijst te eten. Terwijl ze zwijgend aten hadden zij alle kans om de werkzaamheden in de haven waar te kunnen nemen. Ze hadden de dag daarvoor al geïnformeerd naar de bestemming van de vloot. Uitgebreid hadden ze gegrapt met de Javaanse arbeiders en bemanningsleden, terwijl ze af en toe een nonchalante blik op de kisten en kratten hadden geworpen om de inhoud ervan te achterhalen. Algauw wisten ze alles wat ze moesten weten.

Tevreden rekende een van hen af voor de rijstmaaltijd. Samen gingen ze aan boord van hun handelsjonk, waarvan de papieren en lading van goederen keurig klopten in het geval de Hollanders besloten het te inspecteren, en gaven het bevel voor vertrek.

Nog geen uur later, twee dagen voor het vertrek van de Hollandse oorlogsvloot, zeilde de middelgrote jonk vanuit Batavia in de richting van Kulan-Yuk.

Bij het horen van het nieuws sprong Frederic overeind en snelde hij naar het raam op het westen. Hij zag ze nu ook, nog ver aan de horizon, de twaalf majestueuze oorlogsschepen weergegeven als silhouetten tegen de schittering van de zon op het water. De vloot moest nauwelijks zijn ontsnapt aan de tyfoon die de afgelopen dagen over het gebied heen was geraasd. De kolkende zee was nu pas tot rust gekomen, de lucht helder blauw. Zijn hartslag nam toe bij het zien hoe de schepen naderden en uiteindelijk de baai binnenliepen. Het bleef een machtig gezicht. Tientallen matrozen hingen in de masten, druk in de weer om de wapperende zeilen neer te halen. De grote lappen stof van de driekleur wapperden trots in de wind, naast de vlag met het insigne van de VOC.

‘Dank u, God,’ bad hij met ingehouden adem in de taal die hij zich van kinds af aan eigen had gemaakt. Verheugd liep hij met grote schreden de trappen af en naar buiten om de admiraal te verwelkomen.

Bij het naderen van de vloot kwam de normaal gesproken rustige baai tot leven. De buitenste schepen gooiden hun ankers uit, de kettingen ratelden totdat de gewichten de diepte hadden gevonden. Aan wal werden tientallen arbeiders luidruchtig aangespoord tot actie en staarden Chinese vrouwen en kinderen met ontzag omhoog naar het vlaggenschip, dat op het punt stond om aan te meren. Ze werden bot toegesnauwd, waarna ze haastig achteruit deinsden om enkele officieren langs te laten. Twee lenige jonge matrozen sprongen over de ruimte tussen de loopplank en het schip om de lijnen vast te leggen.

Frederic had Van der Laan al gezien. De admiraal was gekleed in de formele zwarte dracht van de VOC, zijn bruine lokken modieus tot net over zijn schouders. Hij zag dat Van der Laan de moeite had gedaan zich te scheren, omdat zijn gezicht, afgezien van zijn nogal armetierige snor, vrij was van enige beharing, in sterk contrast met dat van de rest van de bemanning.

De admiraal stapte kordaat van de loopplank, recht op hem af.

‘Welkom, admiraal Van der Laan,’ zei Frederic, geflankeerd door luitenant Gerrit en kapitein Van Aeldorp. ‘Ik hoop dat u een voorspoedige reis hebt gehad en de tyfoon u niet al te veel heeft belemmerd?’

‘Dank u, meneer Coyett. Nee, de tyfoon heeft ons een dag vertraging geleverd, meer niet.’ Met een kritisch gebaar veegde hij een voor Frederic onzichtbaar vuiltje van zijn schouder.

‘Het doet mij deugd dat de heren in Batavia eindelijk inzien hoe urgent de nood is voor militaire ondersteuning,’ begon hij formeel terwijl ze in de richting van het fort liepen.

Van der Laan kwam abrupt tot stilstand. ‘O, maar het moet nog blijken of onze hulp daadwerkelijk nodig is. Daar hebben we het nog wel over.’ Hij keek om zich heen, zijn handen verwachtingvol op zijn heupen. Een ogenblik was Frederic van zijn à propos. Hij wierp een verbaasde blik naar luitenant Gerrit, die hem met opgetrokken wenkbrauwen aankeek.

‘Misschien dat u zo goed wilt zijn mij naar mijn vertrekken te brengen,’ stelde Van der Laan voor terwijl hij doorliep.

Frederic herstelde zich, gepikeerd, en versnelde zijn pas om de admiraal bij te houden. ‘Ik kan u verzekeren dat er geen sprake is van onduidelijkheid over het feit dat Formosa wel of niet versterking nodig heeft om zich te kunnen verdedigen, admiraal. En ik vind dat dit een kwestie is die wij zo spoedig mogelijk moeten bespreken. U hebt misschien het commando over uw schepen op zee, maar mag ik u eraan herinneren dat zo lang u op Formosa bent, u aan mij gehoor dient te geven als gouverneur van dit eiland. Begrijpt u dat goed.’

Van der Laan stopte, keek hem nauwlettend aan en knikte zijn hoofd theatraal in zijn richting. ‘Natuurlijk, meneer Coyett,’ zei hij smalend.

Frederic besloot voor nu de spot in zijn toon te negeren en gebaarde naar luitenant Gerrit. ‘Luitenant Gerrit zal u naar uw tijdelijke onderkomen brengen, waar u zich wellicht wilt opfrissen. Binnen een uur stuur ik iemand om u te laten halen voor een gesprek in mijn kantoor.’ En daarmee draaide hij zich om en liet de admiraal en luitenant achter zich.

Tegen de tijd dat hij terug was in zijn kantoor kon hij zich nog steeds opwinden over de opmerking van Van der Laan. Hij probeerde zich op zijn administratie te concentreren, maar het wilde niet lukken. Hij gaf het op en smeet zijn pen neer. De opluchting en euforie die hij die ochtend had gevoeld bij het zien van de Hollandse oorlogsschepen was van korte duur geweest nu hij wist dat de schepen misschien helemaal niet zouden blijven om het eiland te verdedigen. Hij liep naar het raam dat een schitterend uitzicht bood op de baai. De majestueuze driemasters die zacht deinden op de golfslag leken totaal niet op hun plaats tegen de achtergrond van de rijke, subtropische vegetatie langs de kust.

Kritisch bekeek hij de ingang van de baai. Door het bestuderen van vroegere landkaarten was hij tot de ontdekking gekomen dat die gedurende de jaren was vernauwd. Volgens zijn ingenieur kwam het door het bezinksel dat de stromingen er in de loop der jaren hadden neergelegd. Het was een verontrustende ontwikkeling: nog een jaar en de grotere handelsschepen zouden er misschien niet eens meer binnen kunnen varen.

Hij keerde terug naar zijn bureau, zich afvragend wat Van der Laans bedoelingen waren als hij niet van plan was te blijven. Wat was zijn opdracht dan wel? Hij kende de admiraal, de man was tien jaar geleden nog op Formosa geweest en had zelfs meegevochten tegen de Chinezen tijdens de eerste opstand op het eiland. Toen al mocht hij hem niet, en nu al helemaal niet. Hij had een veel te hoge dunk van zichzelf en leek alles altijd beter te weten. Hij luisterde zelden naar de raad van anderen en pronkte graag met de eer van een ander. Men zei dat hij moed had, dat wel. Blijkbaar had hij dat meerdere malen bewezen door te zegevieren in meerdere zeeslagen. Maar hij had ook gehoord dat Van der Laan de levens van zijn mannen vaak onnodig op het spel zette. Geruchten deden de ronde dat zijn bevelen nog wel eens door zijn officieren werden genegeerd, omdat die soms als levensgevaarlijk en onverantwoord werden beschouwd. Niet bepaald een aanbeveling in zijn ogen.

Maar waarom zou Batavia hem met een enorme oorlogsvloot naar Formosa sturen als de raad er niet van overtuigd was dat het absoluut noodzakelijk was? En waarom was Van der Laan zo opgetogen en blij? Er klopte iets niet, meestal gedroeg hij zich alleen zo als er een zeeslag op komst was. Hij vroeg zich af of Batavia wel alle inlichtingen had ontvangen over Koxinga’s activiteiten van de afgelopen zes maanden, en of ze die wel zorgvuldig hadden gelezen. Hij vervloekte zichzelf dat hij bijna zijn zelfbeheersing was kwijtgeraakt in Van der Laans bijzijn. Dat was nou niet bepaald een goed begin, en zeker niet als hij de admiraal ervan moest overtuigen zijn vloot in Formosa te houden.

Toen Van der Laan naar hem toe werd gebracht deed hij net alsof hij het zo druk had dat hij de aanwezigheid van de admiraal glad vergeten was. Hij keek op van zijn werk en deed alsof hij verrast was.

‘Admiraal. Gaat u zitten.’ Hij maakte een royaal gebaar zijn hand naar de stoel tegenover hem. Zelf was hij bewust blijven zitten. Door de arrogantie die Van der Laan die ochtend had vertoond was hij vastbesloten om voor eens en altijd duidelijk te maken wie het er voor het zeggen had op het eiland. Van der Laan nam de tijd om er goed voor te gaan zitten en kruiste zijn armen defensief.

Achter hem bleef luitenant Gerrit half staan, half zitten op de richel van de overvolle eiken boekenkast. Kapitein Van Aeldorp ging op de stoel naast de admiraal zitten. Ze wachtten geduldig totdat een Chinese vrouw een theeblad op het buffet had gezet. De ogen van Van der Laan volgden haar nieuwsgierig.

‘Zo veel anders dan de Javanen zien ze er niet uit, toch? Ik zie het verschil niet. Voor mij lijken ze allemaal op elkaar.’

Niemand reageerde, ook Frederic niet. Hij vond zelf dat er wel degelijk een groot verschil was tussen de twee volken. De admiraal had blijkbaar nog nooit de moeite genomen om de lokale bevolking goed te observeren. Niet dat dat hem iets verbaasde.

‘Van Doorn?’ Riep hij. Vrijwel meteen kwam de oude secretaris binnenlopen met een opgetogen gezicht om met de nodige spullen plaats te nemen aan de tafel. ‘Ik wil dat secretaris Van Doorn deze bijeenkomst notuleert voor de goede orde,’ zei hij met een koude glimlach naar Van der Laan. ‘Ik zal heel direct met u zijn, admiraal, en ik zou het op prijs stellen als u dat ook met mij bent.’ Hij ging naar voren zitten en zette zijn beide ellebogen op het bureau. ‘Wat komt u hier doen, en wat zijn uw bevelen vanuit Batavia, als ik vragen mag?’

Van der Laan keek hem smalend aan. ‘Mijn bevelen, meneer Coyett, zijn om te beoordelen of er sprake is van een ernstige bedreiging voor de Hollandse vestiging op Formosa.’ Hij leunde achterover in zijn stoel en kruiste zijn benen. ‘Ik kan u alvast laten weten dat we langs de Pescadoren zijn gevaren, waar Koxinga een marinebasis heeft. Daar hebben we niets verontrustends waargenomen. We zagen wat kleine handelsschepen die er voor anker lagen, meerdere vissersboten die hun vangst binnenhaalden en een enkele oorlogsjonk, maar verder niets bijzonders.’ Zijn glimlach was koud. ‘Mijn opdracht is om op Formosa te blijven als blijkt dat het eiland enig gevaar loopt. En zo niet, wat ik hoogst waarschijnlijk acht, dan dien ik af te varen met de vloot naar Macao, waar de belangen van de compagnie veel groter zijn.’

Van Doorns pen viel stil en leek een paar seconden te aarzelen, voordat die weer druk in beweging kwam. Luitenant Gerrit verloor bijna zijn evenwicht en ging opnieuw op de richel van de boekenkast zitten. Zelf was Frederic een ogenblik volledig van zijn à propos.

‘U hebt het bevel om een aanval te doen op de Portugezen in Macao? Nu, op dit moment?’ Hij wist dat de compagnie smachtte naar de handel die de Portugezen in handen hadden. Dit was immers niet de eerste keer dat ze wilden proberen Macao te veroveren. Maar hij begreep er niets van. Was de raad dan zo blind voor wat er zich afspeelde in de Zuid-Chinese Zee? Was het werkelijk bereid om alle inlichtingen die hij voor hen had ingewonnen, al de aanwijzingen die zo duidelijk duidden op de gevaren, ter zijde te leggen?

‘Ja, meneer Coyett,’ zei Van der Laan kil. ‘Dat zijn mijn orders. Maar zoals ik al zei, we zullen eerst moeten vaststellen of de beoogde bedreiging waarvan u spreekt werkelijk bestaat. Daar beginnen we mee.’

‘De raad in Batavia heeft de inlichtingenrapporten toch gezien!’ riep hij verbijsterd. ‘Koxinga heeft een uitgebreid netwerk op het eiland. Verreweg de meeste Chinese migranten steunen hem hier. Bovendien beschikken we sinds kort over brieven afkomstig van het vasteland die allemaal bevestigen wat we al weten. Veel van de vermogende Chinezen keren terug naar het vasteland en verkopen wat ze hier hebben. Zij weten iets wat wij nog niet weten. Dit zijn geen geruchten meer, admiraal. Koxinga probeert nog steeds het gevecht aan te gaan met de Mantsjoes, maar veel langer zal hij het niet vol kunnen houden. De Mantsjoes hebben het hele keizerrijk zo goed als veroverd, en waar moet hij dan heen? Hij zit nu nog op Kulan-Yuk vlak bij de Chinese kust, maar daar zal hij wel niet veel langer blijven, dat valt onder Chinees gezag. Alles wijst erop dat hij zijn ogen op Formosa heeft gericht. Officieel valt het buiten het Chinese domein, en het is de meest logische plek voor hem om naartoe te vluchten. Ik zeg het u, dat de kans groot is dat hij hiernaartoe zal komen. Hij heeft een groot leger en een behoorlijke vloot marineschepen tot zijn beschikking. We kunnen dit eenvoudigweg niet negeren.’

Van der Laan schudde betuttelend zijn hoofd. ‘Volgens mij bent u paranoïde aan het worden, mijn beste gouverneur. We zijn aan beide kanten van de Straat geweest. Ik verzeker u dat we helemaal niets hebben vernomen van oorlogsvoorbereidingen in het gebied. Niets. Alleen wat piratenschepen, verder niets van enige betekenis.’

‘Ziet u het dan niet?’ weerlegde Frederic. ‘Ze wisten waarschijnlijk dat de vloot eraan kwam. Koxinga heeft een zeer uitgebreid spionnennetwerk. Zijn mensen zitten overal, in Japan, Siam, zelfs Batavia. Zelfs al waren jullie zo discreet mogelijk met de voorbereidingen, dan waren ze er nog steeds achter gekomen dat de vloot hier naartoe zou komen.’

‘U bent geen militair, gouverneur. Ik vermoed dat u niet de nodige ervaring heeft om te beoordelen wat Formosa nodig heeft om zichzelf te verdedigen. U hebt ruim vijftienhonderd troepen op het eiland! Dat moet toch voldoende zijn.’

‘Meer dan tweehonderd van hen zijn momenteel ziek,’ zei kapitein Van Aeldorp. ‘Ze zijn verzwakt door malaria en God weet wat voor andere ellendige ziekten die er op dit van God verlaten eiland de ronde doen.’ Hij keek somber.

De admiraal richtte zich fel op zijn ondergeschikte en daardoor een gemakkelijk doelwit. ‘Houd toch op, kapitein. U hebt meer dan genoeg troepen om dit roteiland te kunnen verdedigen. Het zijn getrainde, geharde soldaten, terwijl die mensen,’ hij gebaarde afwijzend naar het raam en daarbuiten, ‘niet meer zijn dan een stelletje boeren. We hebben eerder met hen te maken gehad. Ze weten niet hoe ze moeten vechten, dat hebben we in het verleden al gezien. Nog geen tien jaar geleden slaagden een paar honderd van onze soldaten erin om meer dan zevenduizend gewapende Chinezen klein te krijgen, en dat kostte hun al geen moeite.’ Hij schudde neerbuigend zijn hoofd.

‘Dat was tien jaar geleden,’ zei luitenant Gerrit. ‘Het ligt nu anders. De vijand waar we nu mee te maken hebben is veel gevaarlijker. Groter in aantallen, veel beter getraind en ze hebben harde ervaring opgedaan in hun oorlog tegen de Mantsjoes.’

Van der Laan leunde naar voren, zijn handen op de stoelleuning gebald tot vuisten. ‘Nee. Ze zijn niet anders dan toen. Vijfentwintig Chinezen staan niet eens gelijk aan één van onze eigen soldaten. Ze zijn nog steeds hetzelfde: lafaards zonder ruggengraat. Uw eigen troepen zijn meer dan voldoende om die Chinese honden af te slaan. Dat zijn geen soldaten, het is gewoon slap gespuis.’

Frederic staarde de admiraal aan, sprakeloos. Het was hem nu meer dan duidelijk geworden dat Van der Laan zich voorgenomen had Formosa zo spoedig mogelijk te verlaten voor Macao, in plaats van te blijven om het te beschermen.

‘Bovendien heb ik het voornemen om een brief te schrijven aan die Chinese piraat, hoe heet hij ook al weer?’

‘Koxinga, Zheng Cheng-Gong, Heer met de Keizerlijke achternaam,’ antwoordde Van Aeldorp. ‘Hij is geen piraat, admiraal. Hij is opperbevelhebber van de strijdkrachten van zuidelijk China, waaronder de marine.’

Van der Laan wuifde zijn woorden weg alsof ze er niet toe deden. ‘Hoe dan ook. Wat mij betreft is hij niet meer dan de schurk die leiding geeft aan een stel honden. Om onze goede wil te tonen zal ik hem schrijven, en als hij inderdaad zo nobel is zoals u hem voorstelt, dan zal hij ons ongetwijfeld laten weten wat hij van plan is. We zullen hem laten zien dat we hem in de gaten houden, dat zal hem wel afschrikken.’

‘Denkt u nou heus dat we dat niet allang hebben geprobeerd? Dat doen we al jaren!’ zei Frederic met stemverheffing, zijn geduld op. ‘Zijn vader werkte voor de compagnie als tolk, hij sprak zelfs onze taal. Koxinga heeft jarenlang zaken met ons gedaan, hij weet precies hoe wij werken. Hij weet meer over ons dan welke andere Chinees dan ook. Overigens had hij tot voor kort een bijzonder goed geïnformeerde spion in ons midden die hem zeer waarschijnlijk op dit moment in alle details aan het inlichten is over onze militaire situatie. Word wakker, admiraal. We zitten in zijn wateren, dit is zijn gebied. De man is niet gek, hij is een sluwe vos die we beslist niet moeten onderschatten. Hij zal ons nooit laten weten wat hij werkelijk van plan is.’

‘Ik zal hem schrijven,’ herhaalde Van der Laan koppig. ‘Jij!’ riep hij ineens en wees bot naar Van Doorn, die geschrokken opkeek. ‘Ga met mij mee naar mijn vertrekken, dan dicteer ik wat je moet schrijven.’

‘Dan hebt u ook een vertaler nodig,’ zei Frederic bits, en regelde dat er een werd gehaald. ‘Ik zou maar niet al te hoge verwachtingen hebben van een eventuele briefwisseling, admiraal.’

Van der Laan stond op, greep met een woest gebaar de cape die over de rand van zijn stoel hing en verliet het kantoor. Van Doorn keek hem nog vragend aan of het werkelijk de bedoeling was dat hij gehoor gaf aan Van der Laans bevel. Hij knikte zijn toestemming, waarop de oude secretaris overeind kwam en met een vertwijfeld gezicht achter de admiraal aan holde.

***

Licht geamuseerd las Koxinga de brief van de Hollandse admiraal. De ene brief na de andere had hij gekregen van de Hollanders. Hij ontving brieven van de gouverneur-generaal in Batavia, dan weer van gouverneur Coyett in Formosa, en nu weer van een of andere admiraal. Hun boodschappen waren niet eens eenduidig, de heren van de VOC zaten zo te zien niet op een lijn. De compagnie begon haar scheuren te vertonen, en dat was alleen maar in zijn voordeel.

De brief van de admiraal stond vol met aannamen, sommige waarvan hij moest toegeven dat ze niet heel ver van de waarheid waren verwijderd, en geschreven met zo’n toon van arrogantie en overmoed dat hij er bijna om moest lachen. De admiraal provoceerde, dreigde zelfs, maar hij was vastbesloten er niet op in te gaan. Die Hollanders waren zo stom, dacht hij bij zichzelf. Geloofden ze nou echt dat hij niet wist wat er gaande was? Hij had ervoor gezorgd dat de twee spionnen die vanuit Batavia waren gekomen royaal waren beloond voor hun informatie. Daarna had hij direct opdracht gegeven aan zijn kapiteins om zich schuil te houden en uit het zicht te blijven van de Hollandse marinevloot.

‘Schrijf een brief!’ beval hij. Zijn klerk ging onmiddellijk aan het werk met de voorbereidingen. Koxinga keek toe terwijl de man de inkt op de vlakke inktsteen goot en die al roerend verdunde totdat het de gewenste dikte had verkregen. Toen selecteerde hij een kwast uit het rek voor zijn neus en rolde die in de zwarte poel totdat die volledig was doordrenkt.

‘Geëerde en zeer gewaardeerde admiraal Van der Laan,’ begon hij, ijsberend langs de schrijftafel van de klerk, in wiens hand het penseel ijverig in beweging kwam. ‘Graag zou ik door middel van deze brief mijn bijzondere welwillendheid en affectie richting de Hollandse natie willen betogen. Ik heb uw brief in goede orde ontvangen. Het blijkt echter dat de gewaardeerde admiraal een aantal valse berichten over mij als de waarheid heeft geaccepteerd, wat mij ten diepste betreurt.’ Hij pauzeerde en keek mee over de schouder van de klerk naar de karakters die bijna uit zichzelf op het papier verschenen. Nogmaals raadpleegde hij de vertaling van Van der Laans brief, die hij nog steeds in zijn hand had geklemd.

‘U zegt op de hoogte te zijn van mijn oneerbiedige bedoelingen ten opzichte van Formosa. Maar hoe kan het, dat iemand mijn gedachten zou menen te weten, terwijl ik die aan niemand anders kenbaar heb gemaakt? Wees gerustgesteld dat wij niet het minst de intentie hebben om te nemen wat niet aan ons toebehoort, en dat uw vijand ook die van ons is. Ons eerbiedige doel is het glorieuze herstel van de Ming en de teruggave van het keizerrijk aan het rechtmatige volk, de Chinezen. Om dit te bewerkstelligen heb ik het Mandaat van de Hemel ontvangen.’

Koxinga bewonderde de kalligrafie, de karakters van de klerk waren krachtig en sierlijk tegelijk.

‘U kunt zich misschien voorstellen dat ik het te druk heb met mijn militaire campagnes tegen de Mantsjoes om mij te bekommeren om een klein eiland aan de kust dat weinig meer oplevert dan het gras dat er groeit. Mochten er toch geruchten de ronde doen dat dit wel het geval zou zijn, dan worden deze verspreid om mijn vijanden in verwarring te brengen.’ Hij glimlachte. ‘Getekend, Zheng Cheng-Gong, Heer met de Keizerlijke achternaam, enzovoort, enzovoort.’ Nog even las hij wat hij had gedicteerd en knikte tevreden. ‘Laat het direct naar dat Hollandse schip brengen, dan hebben ze meteen antwoord. Dan kan die admiraal ook weer tevreden zijn.’ Hij verliet het gebouw en liep langs de haven waar het Hollandse jacht aan het anker lag. Hij keek ernaar en krabde onbewust aan de eeuwig jeukende huid op zijn arm. Toen ging zijn blik naar de horizon in het zuidoosten, in de richting van het eiland dat de westerlingen Formosa hadden genoemd. Weer klonken de woorden in zijn hoofd, de woorden die hij zo lang geleden had gehoord, in de haven van Hirado. Groot eiland, ver weg. Vreemden, buitenlanders, zij niet thuishoren daar. Dat eiland, jouw lot. Hij huiverde en schudde het gevoel dat hem bekroop van zich af.

***

Terwijl ze wachtten op een antwoord van Koxinga vermeed Frederic de admiraal zoveel mogelijk. Alle nieuw verworven informatie, vaak verkregen door middel van brute ondervragingen van elke willekeurige Chinees die de Hollandse functionarissen als verdacht zagen, werd voorgelegd aan Van der Laan, wiens taak het was om de inlichtingen te analyseren.

Tot zijn grote ergernis werd de informatie meestal afgedaan als niet relevant. Hij vermoedde dat Van der Laan het besluit allang had genomen over de situatie, en dat hij met zijn gedachten meer zat in Macao. Meestal was hij in zijn vertrekken te vinden, samen met zijn officieren, en hing hij boven zijn collectie zeekaarten van de wateren van Macao om de meest geschikte aanvalsstrategie te bespreken.

Van der Laan liet met veel bombarie een aantal schepen langs de kust varen, waar de bemanningen niet meer deden dan het lastig vallen van onschuldige vissers en de stuipen op het lijf jagen van de kleinere handelaren. Naar de dorpen langs de kust stuurde hij troepen om te achterhalen of er daar enige sprake was van onrust, maar zijn mannen kwamen vrijwel altijd terug met het bericht dat zij niets bijzonders hadden gezien.

Frederic was zeer sceptisch over de werkwijze van de admiraal. De mannen onder zijn bevel zagen eruit als taai gespuis, van wie de meesten waarschijnlijk niet eens konden lezen of schrijven en van wie de gezinnen thuis in grote armoede leefden. Zij hadden dus weinig te verliezen. Geen van hen kende Formosa, nog minder waren ze bekend met de Chinezen en hun gewoonten, waardoor hij ernstig betwijfelde of zij überhaupt in staat waren de tekenen van onrust of opstandigheid onder de bevolking te herkennen.

Van Antonius, die dichterbij de lokale bevolking stond dan wie dan ook, had hij begrepen dat zowel de Chinezen als de inheemse bewoners zich behoorlijk geïntimideerd voelden door de plotselinge, overweldigende militaire aanwezigheid op het eiland. Hij twijfelde er niet aan dat de Chinezen die werkelijk voor Koxinga werkten wel zo slim zouden zijn om zich nu gedeisd te houden.

Twee maanden lang zorgde de continue ruzie tussen hem en Van der Laan voor een gespannen sfeer in Zeelandia. Thuis blies hij stoom af bij Helena, die zijn relaas geduldig aanhoorde terwijl hij klaagde over Van der Laans koppige, stuurse houding. Toen hij op een dag thuiskwam vroeg ze hem hoe zijn dag was gegaan. ‘En, hoe was het vandaag met onze Jan de Onredelijke?’

Hij moest erom lachen, en kon het niet nalaten de bijnaam ook te gebruiken. Als gevolg stond Van der Laan binnen de kortste tijd onder de kolonisten bekend als ‘Jan de Onredelijke’, een bijnaam die zijn troepen achter zijn rug om maar al te graag oppikten.

Koxinga’s antwoord op zijn brief deed Van der Laan glunderen. Frederic probeerde hem op allerlei manieren ervan te overtuigen dat de brief geen enkele betekenis had. Hij wist inmiddels dat de bloemrijke, formele woorden van de Chinese leider niet veel meer zeiden dan wat hij had voorspeld: verzoenend, dubbelzinnig maar vooral heel vaag. Van zijn staf was vrijwel niemand overtuigd van Koxinga’s goede bedoelingen. Zij stemden bijna unaniem om de voorgenomen expeditie naar Macao uit te stellen tot het volgende jaar.

Van der Laan was woest en weigerde zich erbij neer te leggen. Hij bleef halsstarrig herhalen wat hij zo graag wilde geloven, namelijk Koxinga’s geruststelling dat er helemaal niets aan de hand was. Niemand was dan ook verbaasd toen hij aankondigde om met de vloot naar Macao te vertrekken.

‘Ik ben er zeker van dat Formosa geen enkel gevaar loopt. Van nu af aan ga ik mij richten op zaken die van groter belang zijn voor de compagnie.’

‘U vergist zich wel degelijk, admiraal,’ waarschuwde Frederic. ‘U maakt een ernstige fout als u nu vertrekt.’

‘Nou, daar hebben we dan ieder onze eigen mening over, meneer Coyett. Ik heb echter orders vanuit Batavia, en vorder hierbij zeshonderd troepen van u om Macao te veroveren.’

Frederic kwam langzaam overeind uit zijn stoel en stapte dreigend op Van der Laan af. ‘Zeshonderd...’ Hij slikte zichtbaar, nam diep adem, en herstelde zich. ‘Ik denk dat u iets vergeet, admiraal. Alle troepen op dit eiland, incluis die van u, vallen nu onder mijn bevel. De raad heeft gestemd. Uw verzoek wordt hierbij geweigerd.’

‘Geweigerd? Maar...’

‘Wij zullen binnenkort alle troepen nodig hebben die we kunnen krijgen.’ Hij wachtte, deels in een poging zich te beheersen, deels om wat hij ging zeggen meer gewicht te geven. ‘Als gouverneur van dit eiland, vorder ik drie van uw schepen en tweehonderd van uw mannen om hier op Formosa te blijven om het te verdedigen, voor zolang ik dat nodig vind.’

Het gezicht van Van der Laan kreeg een steeds diepere tint paars.

‘Dat kunt u niet maken!’ riep hij, trillend van woede. ‘Dat gezag hebt u niet!’

‘O nee? Let maar eens op. Ik kan ervoor zorgen dat uw schepen niet bevoorraad worden. Ik verzeker u, admiraal, dat u niet erg ver zult komen zonder drinkwater en eten.’

‘Klootzak. Jij laffe klootzak!’ zei Van der Laan met lage stem.

‘Pas op uw woorden, admiraal,’ gromde hij. De twee staarden elkaar aan, zwijgend, dreigend. Door de blik die Gerrit en Van Aeldorp hem toezonden twijfelde hij geen moment dat zijn officieren hem zouden beschermen als het nodig was.

Met een woest gebaar sloeg Van der Laan een lok haar voor zijn ogen weg.

‘Prima. Wat u wilt. Maar hier krijgt u spijt van, dat kan ik u verzekeren!’ spuwde hij. ‘Lafhartige idioot.’

‘Uit mijn ogen. En wel meteen!’

Van der Laan keek hem nog een keer minachtend aan, draaide zich om en verdween de deur uit, zijn entourage van vertwijfelde officieren achter hem aan.

‘Kapitein Van Aeldorp?’

‘Ja, meneer Coyett?’

‘Vorder dríe van Van der Laans schepen, en zet er voldoende troepen neer om ervoor te zorgen dat ze niet zullen vertrekken. Ik ken de admiraal langer dan vandaag.’

***

Van der Laan zeilde die avond uit met de rest van de vloot in noordwestelijke richting, ziedend dat de gouverneur zijn plannen had gedwarsboomd. Nog even had hij geloofd dat Coyett blufte, dat hij zijn schepen niet echt zou vorderen. Maar zijn kapiteins waren naar hem teruggekeerd om te rapporteren dat drie van zijn schepen daadwerkelijk in beslag waren genomen en hun de toegang was ontzegd. Het was Coyett dus menens.

Het was een ontwikkeling die hij niet had voorzien. Hij besloot niet direct op Macao aan te varen, omdat hij wist dat hij weinig kans had tegen de Portugezen met het huidige aantal troepen en schepen. Ze voeren met nog onduidelijke bestemming, de bemanning het slachtoffer van zijn slechte humeur. Het grootste deel van de tijd verbleef hij in zijn kajuit, waar zijn bloed nog kookte over zijn confrontatie met Coyett. Het ergste was het gezichtsverlies, het feit dat hij zo voor schut was gezet in het bijzijn van zijn eigen mannen. Dat was iets wat hij hem nooit zou kunnen vergeven.

Hij bleef ronddwalen in het gebied. Hij wist dat het niet goed zou overkomen als hij meteen zou terugkeren naar Batavia, met negen schepen in plaats van twaalf, zonder ooit maar in de buurt te zijn geweest van Macao. Dat er het een en ander uit te leggen viel aan de gouverneur-generaal, was zeker.

Toen de vloot aankwam in de wateren van Batavia werd hij onmiddellijk door Maetsuijker ontboden. Tijdens de laatste zeemijlen had hij nog zijn best gedaan om zichzelf toonbaar te maken, zijn kaak geschoren en zijn geknipte haren glad achter de oren gekamd.

Met een geoefende blik van spijt liep hij het imposante kantoor van Maetsuijker binnen. Tegenover de gouverneurgeneraal zat Hermanus Klenk van Odessa comfortabel in zijn stoel, een been ontspannen over de ander gekruist.

‘Admiraal. U bent weer terug,’ zei Maetsuijker droogjes met een kille blik over de rand van zijn bril. Klenk van Odessa kwam even overeind, Van der Laan groette hem met een korte knik van het hoofd.

‘Gaat u zitten, Van der Laan,’ Maetsuijker klapte het zware, met leer gebonden boek voor zijn neus met een klap dicht en duwde het van zich af. Het was duidelijk dat hij van plan was zijn verhaal te halen.

‘Excellentie. Meneer Klenk van Odessa.’

‘Haal Verburgh,’ beval Maetsuijker de klerk in de deuropening, die al snel terugkeerde met Verburgh. Verburgh nam snel plaats naast Klenk van Odessa. Pas toen richtte Maetsuijker zich volledig op Van der Laan.

‘Wij hadden u nog niet zo snel terug verwacht.’

‘Excellentie...’

Maetsuijker onderbrak hem, zijn uitdrukking stuurs. ‘Ik neem aan dat u Macao niet heeft kunnen innemen, in tegenstelling tot wat u ons zo zelfverzekerd heeft gezegd te zullen doen.’

‘Nee, excellentie.’

‘Ik kan mij herinneren u opdracht te hebben gegeven om bij Formosa te blijven om het eiland te verdedigen, of anders Macao in te nemen.’

‘Ja, excellentie.’

‘En toch bent u teruggekeerd. Als ik het goed begrijp heeft u noch het een, noch het ander gedaan.’ Maetsuijker drukte de vingertoppen van beide handen afkeurend tegen elkaar aan. ‘Bovendien hoorde ik dat drie van uw schepen niet met u zijn meegekomen. Waar zijn ze?’ vroeg hij pinnig.

Het was de vraag waarop hij had gewacht. ‘Ze zijn gevorderd door gouverneur Coyett, excellentie. De gouverneur heeft bevolen dat zij bleven om het eiland te helpen verdedigen.’

Maetsuijker fronste en keek hem met bijna dichtgeknepen ogen aan. ‘En toch bent u daar zelf niet gebleven. Ik dacht dat ik daar zeer duidelijk over was geweest. Waarom bent u dan toch teruggekeerd?’

‘Excellentie, u had mij opdracht gegeven om na te gaan of er sprake was van een dreiging voor Formosa. Ik heb deze opdracht uitvoerig onderzocht. Mijn mannen zijn de kust van het eiland meerdere malen afgegaan voor enig teken van onrust, ze hebben het eiland volledig uitgekamd. Wij hebben slechts kunnen constateren dat er helemaal niets aan de hand is. Het probleem is dat gouverneur Coyett en ik hierover van mening verschilden.’

De andere twee mannen roerden zich niet en luisterden aandachtig. Maetsuijker gooide geërgerd zijn handen omhoog. ‘U weet toch dat gouverneur Coyett ons herhaaldelijk heeft geschreven over de toenemende onrust op het Chinese vasteland, en dat deze een steeds grotere dreiging vormt voor Formosa. Hij is er stellig van overtuigd dat het eiland gevaar loopt, en dat is gebaseerd op meerdere verslagen die ik persoonlijk heb ingezien. Daarom heb ik u daarnaartoe gestuurd. Ik verwacht wel een donders goede verklaring van u voor het negeren van mijn orders. Ik neem aan dat ik u er niet op hoef te wijzen dat dit een dure expeditie is geweest, Van der Laan. En het heeft ons helemaal niets opgeleverd.’

‘Excellentie, het spijt mij oprecht dat het zo heeft moeten aflopen, maar de hele situatie is mij helaas uit handen genomen door de heer Coyett. U hebt zelf gezegd dat hij het recht zou hebben mijn verzoek voor zijn troepen te weigeren, maar hij heeft ook nog eens tweehonderd manschappen en drie van mijn schepen gevorderd. Met de beperkte middelen die nu tot mijn beschikking staan heeft het geen zin om Macao aan te vallen. Dat ik niet in staat was om mijn tweede opdracht uit te voeren, was buiten mijn schuld om.’

‘Ik kan mij niet voorstellen dat de heer Coyett de situatie zo verkeerd heeft ingeschat.’

‘Hij is geen militaire man, excellentie. Gedurende de tijd dat ik op Formosa verbleef ben ik ervan overtuigd geraakt dat hij gewoon niet in staat is om over dit soort zaken te oordelen. Naar mijn mening is hij paranoïde. Hij omringt zich met oude, bange mannen zonder militaire ervaring. Ik vermoed dat de heer Coyett het militaire kunnen van die Chinezen ernstig overschat. Ze zijn ongeorganiseerd, slecht voorzien en totaal niet in staat om iets tegen ons te verrichten. U zult zich ongetwijfeld herinneren hoe wij in het verleden zonder al te veel moeite de opstanden hebben weten te onderdrukken. Wellicht ontbreekt het de gouverneur aan de juiste hoeveelheid moed om zich onder de huidige omstandigheden staande te houden.’

Maetsuijker zette zijn bril af en wreef vermoeid in zijn ogen. Van der Laan keek in de richting van Verburgh, die zijn blik met belangstelling aanvaardde.

‘Zoals ik al zei, excellentie, de gouverneur ziet overal gevaren terwijl die er in werkelijkheid niet zijn. Extra troepen zijn volstrekt overbodig. Bovendien heeft hij fort Zeelandia versterkt. Het eiland verkeert al maandenlang in hoge staat van militaire paraatheid, zonder echte duidelijke aanleiding. Dit is natuurlijk niet zonder risico.’

Verburgh ging naar voren zitten en hield vragend zijn hand op. ‘Excellentie, als ik wat zeggen mag?’ Maetsuijker knikte instemmend, zijn mondhoeken trokken steeds meer naar beneden.

‘Excellentie, ik herinner mij nog dat u gouverneur Coyett de toestemming had geweigerd om nog meer geld te besteden aan verbeteringen en verdere bewapening van het fort. Dit heeft hij dus toch gedaan, en daarbij tegen uw orders in gehandeld.’

Maetsuijker keek Verburgh vertwijfeld aan, en keek vervolgens omhoog naar het plafond, alsof hij daarvandaan de nodige informatie uit zijn geheugen kon afleiden. Hij richtte zich opnieuw op Van der Laan.

‘U hebt echt niets gezien of vernomen langs de kust van Formosa of de Pescadoren? Geen oorlogsjonken, geen enkel voorteken van een aanval?’ Zijn stem klonk vol ongeloof, alsof hij maar niet wilde geloven dat hij zich zo in Coyett had vergist.

‘Nee, excellentie. Vissersboten, een paar handelsschepen, meer niet. Niets dat erop duidt dat er een aanval of oorlog op handen zou zijn voor Formosa, ook niet langs de kust van het vasteland. We hebben nog contact gezocht met die Chinees, Koxinga. Die schreef ons terug en informeerde ons dat hij beslist niet van plan is om Formosa aan te vallen. Integendeel, hij stelde ons juist gerust over zijn welwillendheid. Ik heb een kopie van de vertaling meegenomen.’ Hij overhandigde het document met een zwierig gebaar, goed voorbereid op wat komen zou.

Maetsuijker duwde zijn bril achterop de brug van zijn neus en las het papier aandachtig. Van der Laan en Verburgh keken elkaar veelbetekenend aan.

‘Overigens,’ vervolgde Van der Laan, ‘ben ik in het bezit van brieven die aan u zijn gericht van een aantal van onze Chinese werknemers. Zij willen bij u hun beklag doen over gouverneur Coyett over de manier waarop hij hen heeft behandeld. De Chinezen hebben flink te lijden onder zijn bewind, zelfs de kooplieden. De gouverneur laat hen vaak arresteren zonder duidelijke aanleiding, en de methoden die hij laat gebruiken om informatie van hen los te krijgen is op zijn minst,’ hij huiverde dramatisch, wetende dat dit Maetsuijker hiervoor gevoelig was, ‘nogal onprettig. Blijkbaar is hij zo geobsedeerd door de zogenaamde dreiging die Koxinga zou betekenen, dat hij gelooft dat dat soort dingen zijn geoorloofd.’ Met een zorgelijke uitdrukking gaf hij de map met brieven aan Maetsuijker, die ze weifelend aannam, alsof hij de inhoud ervan vreesde. In zijn wraakzucht vertelde hij Maetsuijker niets over de ingewonnen inlichtingen die Coyett hem in de afgelopen twee maanden had voorgelegd, die mogelijk wel wezen op een dreiging van Koxinga.

‘Veel Chinezen vertrekken uit Formosa door de paniek die hij heeft veroorzaakt met zijn genadeloze vervolging. Dat kan de compagnie zich niet langer permitteren.’ Hij trok een ernstig gezicht. ‘We hebben die mensen nodig op het eiland, excellentie. We moeten bovendien niet vergeten dat gouverneur Coyett die Chinese handelsbemiddelaar niet goed in de hand heeft gehad. Niet alleen is hij die nu kwijt, nu zegt hij ook nog dat de man naar Koxinga is vertrokken en mogelijk belangrijke informatie aan hem zou kunnen doorspelen. Als dat zo is, dan heeft hij volstrekt verkeerd gehandeld. Dan had hij de man niet moeten vertrouwen, en hem direct op moeten laten sluiten.’

‘Admiraal van der Laan heeft gelijk,’ viel Verburgh hem bij. ‘Ten opzichte van de Chinese bemiddelaar heeft hij het niet goed aangepakt.’

‘Als ik zo vrij mag zijn om dit te zeggen,’ zei Van der Laan. ‘Heb ik de keuze voor Coyett als gouverneur van Formosa altijd nogal curieus gevonden, aangezien hij geen Hollander is, maar een Zweed. In deze tijden zou het misschien beter zijn om een Hollander te hebben op zo’n positie. Voor de zekerheid, om het maar zo te zeggen. Je weet tegenwoordig maar nooit waar iemands loyaliteit ligt, zeker als het een buitenlander betreft.’

‘Mag ik u erop wijzen dat meneer Coyetts familie een bijzonder goede reputatie geniet,’ zei Maetsuijker bits. ‘En bovendien voorzien van zeer goede referenties van hooggeplaatste personen van binnen en buiten Holland, waaronder van Koninklijke huize. Ik zou hem niet hebben voorgedragen voor deze baan als ik maar enigszins twijfelde aan zijn loyaliteiten.’

Van der Laan knikte verontschuldigend. ‘Mijn excuses, excellentie, zo bedoelde ik het niet. Toch zijn die geruchten over Koxinga niet meer dan dat: geruchten. We horen ze immers al jaren, en er is niets van waar gebleken. Ze zijn waarschijnlijk verspreid door enkele Chinezen om hun eigen belangen te bevorderen. U weet hoe sluw deze mensen zijn.’

‘En adjunct-gouverneur Jacobus Valentijn? Hoe denkt die erover?’

‘Die wordt sterk beïnvloed door Coyett, helaas.’

‘Zou die niet in staat zijn het gouverneurschap op zich te nemen?’

Van der Laan schudde zijn hoofd en trok een vertwijfeld gezicht. ‘Niet naar mijn mening. Met alle respect voor meneer Valentijn, excellentie. Meneer Valentijn heeft uitstekende eigenschappen en op zijn werkzaamheden in Saccam is niets aan te merken. Maar hij heeft geen leiderschapskwaliteiten.’ Hij bedacht dat ook Valentijn fel tegen hem was geweest, en zich vol achter Coyett had geschaard. Dat zou hij niet snel vergeten.

Maetsuijker liet geërgerd de stapel brieven op het bureau vallen. ‘Misschien dat u gelijk hebt en dat gouverneur Coyett zich heeft vergist. Deze hele expeditie is een fiasco geworden, en een zeer kostbare bovendien. Ik zal mij hierover moeten verantwoorden aan Amsterdam. Zij zullen daar ongetwijfeld willen weten waarom wij zoveel geld en tijd hebben besteed aan deze onzin zonder er maar iets voor terug te krijgen.’ Hij kwam overeind en tuurde naar de globe naast zijn bureau. ‘Goed dan. Ik kom er toch niet onderuit. Zoals u wellicht weet sta ik op dit moment zwaar onder druk van de Heren Zeventien. Zij willen ten koste van alles handel met China. Ik heb hun al zo vaak uitgelegd waarom dit nog niet is gelukt, maar ze willen het gewoon niet weten. Ze luisteren niet. We hebben geen keus, er zit echt niets anders op dan Macao te veroveren. En dan hebben we die drie schepen hard nodig. We kunnen ons eenvoudigweg niet veroorloven ze daar in Formosa te laten.’ Met vlakke hand ventte hij zijn frustratie uit op een vlieg die telkens weer rond zijn hoofd vloog. Ontmoedigd belandde het ongedierte uiteindelijk op de globe, ergens midden in de Indische Oceaan.

Hij liep naar het raam en zuchtte. ‘Gouverneur Coyett heeft ons hierin tegengewerkt. Ik zal mijn conclusies hieruit moeten trekken. Als Coyett niet naar behoren kan functioneren zonder ons continu versterkingstroepen te verzoeken die niet nodig zijn, dan moeten wij hem wellicht uit zijn functie ontheffen. Misschien dat het tijd is dat we iemand anders aanstellen.’ Hij liet zich in zijn stoel zakken en staarde neerslachtig naar de brieven die verspreid lagen op zijn bureau.

Van der Laan kuchte met de hand voor zijn mond om zijn triomf te verbergen. Hij keek naar Verburgh en wat hij zag bevestigde zijn vermoeden: op zijn gezicht was duidelijk een tevreden, maar vileine grijns te zien. De voormalige gouverneur van Formosa stond aan zijn kant.

Klenk van Odessa had zich bewust niet gemengd in het gesprek, maar zat doodstil, in afwachting van een besluit. Van der Laan wist dat hij sinds enkele jaren lid was van de raad in Batavia, en niet wars van ambitie. Mocht Coyett en wat voor reden dan ook uit zijn functie worden verwijderd, dan zou de nieuw ontstane vacature een interessante, logische vervolgstap zijn in zijn carrière.

De oude gouverneur-generaal wendde zich tot hem. ‘Meneer Klenk van Odessa, ik benoem u hierbij tot plaatsvervangend gouverneur van Formosa. Ik verwacht dat u zo spoedig mogelijk zult vertrekken.’





XVII


De oversteek


Amoy, 1661

Samen met zijn officieren evalueerde Koxinga de informatie die zijn spionnen voor hem hadden vergaard. Hij wist nu dat het grootste gedeelte van de Hollandse vloot was teruggekeerd naar Batavia, maar ook dat drie van de oorlogsschepen bij Formosa waren gebleven. Zijn eigen schepen hadden de tijd gehad om te verdwijnen zonder dat de Hollanders iets wijzer waren geworden. Zijn informanten hadden uitstekend werk geleverd, vooral He Ting-Bin. De inlichtingen die hij had geleverd over de militaire situatie op Formosa waren van onschatbare waarde. Hij wist nu hoeveel troepen er ongeveer op het eiland aanwezig waren, hoeveel kanonnen, en bovenal hoe groot de graanvoorraad was, die in de pakhuizen van Zeelandia lag opgeslagen. Hij had Ting-Bin er goed voor beloond.

Voor de zoveelste maal verwonderde Koxinga zich over de stommiteit van de Hollanders, die zo onnozel waren gebleken en zich zo gemakkelijk hadden laten geruststellen. Hij had in zijn antwoord aan de admiraal niet eens hoeven te liegen. Eigenlijk had hij niets tegen de Hollanders, zij waren niet de vijand. Integendeel. Zij hadden zijn vader en hem juist de gelegenheid geboden om uiterst lucratieve zaken met hen te doen. Maar ze hadden het eiland wel met dwang bezet. Mocht het zo ver komen dat hij Formosa nodig zou hebben als uitvalsbasis om daarvanuit zijn campagnes op het Chinese vasteland voort te zetten, dan zou hij het eiland moeten innemen. En dan zaten ze gewoon in de weg.

Natuurlijk konden ze dan niet op Formosa blijven. Hij zou hun de kans geven om het eiland in alle vrede te verlaten, tenzij ze weigerden te vertrekken. Alleen dan zou het oorlog betekenen, maar zover zou het waarschijnlijk niet komen. En zelfs in dat geval zouden de Chinezen op Formosa hem steunen. Ook het ondergrondse verzetsnetwerk dat hij de afgelopen tien jaar had opgebouwd om de kolonisten te ondermijnen zou hem terzijde staan als hij het nodig had. Maar hij vertrouwde erop dat het niet zo’n vaart zou lopen. Opnieuw dacht hij terug aan die voorspelling, die zoveel jaar geleden was gedaan. De vreemden zullen vertrekken, dan eiland jouw lot. Hij trok zijn schouders op om de koude rilling die over hem heen was gekropen van zich af te schudden.

Nu de Hollandse vloot het gebied had verlaten was dat gevaar ook geweken. Maar vanaf het vasteland groeide de dreiging met de dag. De troepen van de Qing waren opgerukt tot in het verre zuiden, waar ze een voor een de dorpen en steden waren binnengevallen. Het kustgebied van Fukien was al zo goed als verloren.

De vooruitzichten voor de laatste overgebleven Ming-bolwerken werd alsmaar somberder. Hij had geen keuze: ze moesten zich verder terugtrekken naar de Pescadoren. Op Kulan-Yuk en Amoy, waar ze zo lang hadden gezeten om aan het oprukkende leger van de Mantsjoes te ontkomen, waren ze niet langer veilig. Ook al had de Qing geen marine van enige betekenis, ze leerden wel snel. De generaals hielden zich druk bezig met het werven van matrozen en huurlingen uit alle hoeken van Azië, waaronder veel Chinezen die als bamboe meebogen met de veranderende richting van de wind. Zijn schepen die voor anker lagen bij Amoy waren nu al niet meer veilig.

Bovendien was Amoy niet meer dan een klein, bergachtig eiland dat zich niet leende voor de landbouw. Er groeide daar weinig van betekenis en het zou zijn leger niet voor langere tijd kunnen onderhouden. Dat betekende dat ze zeer afhankelijk waren van voedselvoorzieningen op het vasteland, en daar lag juist het probleem. Het werd er steeds moeilijker om aan de dagelijkse benodigdheden komen. Nog niet zo heel lang geleden werden ze door hele dorpen in Fukien, die trouw waren aan zijn gevolg, voorzien van allerlei etenswaren zoals rijst, groente, kookolie en gevogelte. Hij had er altijd voor gezorgd dat de boeren goed werden betaald voor wat zij leverden, maar de tijden waren veranderd. De Qingtroepen traden nu hardhandig op tegen iedereen die zijn legereenheden van voedsel durfde te voorzien. Spertijden waren ingesteld in de dorpen en steden langs de kust, en troepen patrouilleerden met grote regelmaat om de voedselvoorziening van zijn leger op Amoy te belemmeren. Het was nog maar een kwestie van tijd voordat de vijand Amoy zou omsingelen. En dan zouden ze een langzame hongerdood tegemoet gaan. Ze zouden Amoy voor de Pescadoren moeten verlaten, terwijl het nog kon. Hij wist dat het uitwijken naar de Pescadoren alleen maar tijdelijk zou zijn. De eilandengroep viel onder Chinees gebied, het hof in Peking zou hen daar nooit met rust laten en er alles aan doen om hen daar vandaan te verdrijven. Diep in zijn hart wist hij dat Formosa hun laatste toevluchtsoord zou zijn.

Toch stelde hij het vertrek uit Amoy en Kulan-Yuk alsmaar uit, alsof het verlaten ervan gelijk stond aan het toegeven van het verlies, en het opgeven van zijn droom. Hij wilde nog steeds niet geloven dat de hoop om ooit nog naar het Chinese vasteland terug te keren onder de Ming, vervlogen was.

Vaak dacht hij terug aan de dag dat hij van de keizer het Hemelse Mandaat had ontvangen. Die herinnering brandde nog onverminderd voort in zijn geheugen, het had hem al die jaren kracht gegeven om door te gaan met zijn strijd. Ooit had hij gezworen zijn land tot de dood te verdedigen, en dat zou hij doen ook, zo lang dat nog mogelijk was.

In het geheim had hij met zijn officieren al meerdere malen beraad gepleegd over Formosa. Sommigen van zijn officieren en raadgevers die het eiland kenden hadden al duidelijk kenbaar gemaakt er met grote tegenzin naartoe te gaan als het zo ver zou komen. Ze waarschuwden hem voor de malaria en andere ziekten die heersten op het eiland en zeiden dat de feng shui er uiterst slecht was. Maar zelf wist hij dat er geen ontkomen aan was. Ting-Bin had hem de afgelopen jaren voorzien van gedetailleerde informatie over Formosa, die het beschreef als een prachtig subtropisch eiland voorzien van vruchtbare grond die talrijke gewassen zou opleveren en veel mogelijkheden bood.

Toen de voedselvoorziening op Amoy echt kritiek begon te worden riep hij zijn raad weer bijeen.

‘Als wij Formosa in beslag nemen als uitvalsbasis, dan kunnen we daar onze schepen bouwen en wapens produceren.’ Hij keek hen indringend aan om zijn woorden kracht bij te zetten. ‘We weten allemaal dat het eiland op dit moment bezet wordt door de Hollanders, maar zij hebben slechts duizend manschappen om het te verdedigen. De akkers zijn rijkelijk voorzien van rijst en groenten, we zouden weer behoorlijk kunnen eten om goed op krachten te komen. Pas dan kunnen we ons richten op de vijand die ons vaderland bezet.’

‘Hoe zit het dan met de wapens van de Hollanders?’ vroeg een van zijn generaals, die het lef had aan zijn woorden te twijfelen. ‘Ze zeggen dat hun forten worden beschermd door krachtige kanonnen die het vermogen hebben van grote afstand een man uit elkaar te rijten.’

Koxinga keek de man hard aan. ‘Ook al zouden ze beschikken over dat soort wapens, dan worden ze in aantallen zwaar overtroffen door ons leger. Bovendien hebben we daar een heel verzetsnetwerk van onze eigen mensen. Zij zullen ons helpen, net zoals alle andere Chinezen die op het eiland wonen. Als de Hollanders zo stom zijn om zich niet direct over te geven, dan zal het slechts een kwestie van dagen zijn voor we de forten kunnen innemen.’

Uiteindelijk werd er over de kwestie gestemd, waarbij de overgrote meerderheid stemde om Formosa in beslag te nemen.

Nu de Hollandse vloot het gebied had verlaten, kwam ook het moment voor hun vertrek. Ze zouden de oversteek nu moeten maken, nog voor de komst van de moesson.

Hij verzamelde zijn mannen om zich heen. Ze stonden tegenover hem in de binnentuin van het oude gebouw dat zijn vader jaren geleden had laten bouwen. Allemaal keken ze hem aan met de bedrukte gezichten van mannen die beseften dat zij de waarheid onder ogen moesten zien, een waarheid waaraan zij tot nu toe nog niet hadden willen geloven, net als hij.

Somber maar met rechte rug richtte hij zich op de geharde, loyale mannen die hem al die jaren bij hadden gestaan in zijn strijd. ‘Wij zijn hier omdat we met zijn allen verdreven zijn uit ons land door een vijand uit het verre noorden,’ begon hij. Hij zag de neerslachtige gezichten voor hem, en wist dat het verlaten van het Chinese kustgebied ook bij hen gevoelig lag. ‘Jullie weten dat wij hier niet kunnen blijven. De vijand heeft ons vrijwel omsingeld en zal niet rusten totdat ze ons heeft verslagen. Wij zullen altijd een bedreiging voor hem vormen, zo lang wij nog leven.’ De mannen knikten beamend. Dit soort taal hoorden zij graag.

‘Morgen vertrekken we naar de Pescadoren om bijeen te komen met al onze bondgenoten, maar zoals jullie weten zullen de eilanden niet meer dan een tijdelijk toevluchtsoord zijn, omdat de eilanden van China zijn. Wij zullen ook daar niet veilig zijn voor de vijand.’ Hij pauzeerde en overwoog zijn woorden zorgvuldig. ‘Daarvandaan zullen we uiteindelijk naar Formosa gaan. Maar niet als ballingen.’ Met zijn handen achter zijn rug liep hij langs de mannen, die murw voor zich uit keken. Hij verlaagde zijn stem tot een sombere bas. ‘Ons thuisland, de graven van onze voorvaderen, zijn daar.’ Hij wees in de richting van het vasteland, ‘En wij zullen er terugkeren!’ De mannen knikten nors en uitten hun geloof met harde kreten.

‘Maar daarvoor moeten we eerst Formosa veroveren op de buitenlanders, en hen van het eiland verdrijven. Want Formosa is van ons, met recht. Het is van ons!’ Hij zweeg, liet een dramatische stilte vallen, waarna generaal San-Ge zijn laatste woorden herhaalde, zijn vuist in de lucht.

Al snel volgde de rest. ‘Het is van ons! Van ons! Van ons!’

‘Het is van ons,’ herhaalde Koxinga, waarop het geroep luwde. ‘Formosa wordt straks onze uitvalsbasis. Daar zullen wij ons sterk maken voor een grootschalige aanval op de vijand.’ Even viel hij stil. ‘Morgen vertrekken we naar de Pescadoren. Mijn zoon.’ Hij gebaarde naar Jing, nu een jonge man van in de twintig. Jing stapte onmiddellijk naar voren en knielde respectvol voor zijn vader. ‘Jing, jij blijft hier met jouw regiment op Amoy om de vijand op afstand te houden. Ook zal jij verantwoordelijk zijn voor de voedselbevoorrading.’

‘Ja, vader,’ zei Jing zonder te aarzelen. Koxinga knikte, tevreden. Hij was ervan overtuigd dat zijn oudste zoon alles zou geven in de strijd voor de Ming, net als hij. Hij had er immers zijn leven aan gewijd, en van zijn zoon verwachtte hij niet anders. Niets anders deed er nu nog toe.

Op een kille ochtend in februari verliet hij met zijn schepen Amoy voor de Pescadoren. Zoals voorspeld was het aantal akkers waar groente en rijst werd verbouwd lang niet genoeg om zijn omvangrijke troepen van eten te voorzien. De mannen van Jing waren nog steeds gedwongen om bij Fukien aan wal te gaan voor de nodige voedselvoorraden, wat een steeds hachelijker onderneming was geworden.

Ondanks het gevaar voor eigen leven bleven sommige boeren en dorpelingen zijn leger trouw van eten voorzien. Meestal gebeurde dit heimelijk, in het holst van de nacht op de meest verlaten plekken, en dan nog liepen ze het risico vijandelijke troepen tegen het lijf te lopen. De Mantsjoes waren genadeloos: iedereen die hen probeerde te helpen, werd zwaar gestraft. Vaak werden dorpen volledig afgebrand, hele families werden zonder genade afgeslacht als er maar de minste verdenking was van contact met zijn mannen. En nog steeds ging de bevoorrading door. Hun loyaliteit vervulde Koxinga met groot ontzag.

Maar toen gebeurde er iets, dat hij niet had kunnen voorzien, en hun vlucht naar Formosa bespoedigde. De Mantsjoe-generaals waren woedend dat de bevoorrading van zijn troepen nog steeds doorging, en zij besloten tot nog drastischer maatregelen. Terwijl Jings regiment nog steeds trachtte het leger met voedsel van het vasteland te voorzien, pasten de generaals in Peking een eeuwenoude truc toe, die voor altijd een eind zou maken aan hun bron. Ze gaven het bevel om het kustgebied tussen Guangzhou en Nanking, een gebied van twaalf mijl landinwaarts, te evacueren. Langs het geëvacueerde gebied werd een reeks militaire posten neergezet om ervoor te zorgen dat het bevel strikt werd nageleefd. Alle bewoners van het gebied werden gedwongen hun huis en land te verlaten, elke Chinees die toch nog binnen de twaalf mijl werd aangetroffen werd ter plekke geëxecuteerd. Als laatste werd het volledige gebied in brand gezet.

Velen hadden het bevelschrift van de Mantsjoes niet tijdig gehoord. Anderen hadden hun schouders opgetrokken in het geloof dat de bezetters hun drastische, krankzinnige dreigement nooit zouden uitvoeren. Er waren er die in hun koppigheid hun boerderijen en land weigerden te verlaten om ten koste van alles te proberen deze verwoesting te voorkomen. De mensen die erin slaagden aan de executies te ontsnappen kwamen om in de alles vernietigende brand, of stierven uiteindelijk een eenzame hongerdood.

Toen Koxinga hoorde dat de Mantsjoes het werkelijk hadden gedaan, kon hij het nauwelijks geloven. De vruchtbare grond van de vele boerderijen, de ooit zo rijke bron van fruit, groente en rijst, was doordrenkt met olie en aangestoken, al het vee verwijderd. Hele dorpen waren veranderd in zwartgeblakerde, verlaten gebieden waarvan de akkers en velden waren verschroeid. Het hele gebied was een kale, onvruchtbare vlakte geworden. Op het land dat eeuwenlang zo’n rijke opbrengst aan gewassen had geleverd, dat bekend stond als de rijstkom van China, zou voorlopig niets groeien dan onkruid.

Op Amoy kon Jing zijn mannen niet langer voeden, terwijl vijandelijke schepen het eilandje belaagden vanuit twee verschillende richtingen. Er was geen andere uitweg: Jing moest met zijn regiment Amoy verlaten om zijn toevlucht te zoeken bij zijn vader op de Pescadoren. Met de komst van nog meer troepen slonken de voedselvoorraden nog sneller dan voorheen.

Koxinga wachtte tot het einde van de noordelijke moesson, zodat de zware tegenwind de enkele Hollandse schepen in het gebied zou belemmeren op tijd Batavia te bereiken om daar versterkingen te vragen.

In de vroege avond van 21 april, 1661 stak hij met zijn vloot van ruim negenhonderd oorlogsschepen en 25.000 troepen de Straat van Formosa over, in de richting van het eiland dat ooit door de Portugezen was vernoemd naar haar schoonheid. Het was een zeer indrukwekkend gezicht. De vloot bestond uit de meest uiteenlopende vaartuigen, variërend van Chinese oorlogsjonken tot door piraterij ingenomen schepen van westerse zeemachten, gewapend met kanonnen en vuurwapens die wedijverden met die van de Hollanders. Negen dagen later bereikte de vloot de kust van Formosa.





DEEL 3





XVIII


De gijzeling


Het was nog zeer vroeg in de ochtend toen Antonius zich met een zucht omdraaide in zijn bed, gewekt door de sensatie van een overvolle blaas. Licht kreunend kwam hij overeind, de stijfheid in zijn botten nog erger dan ooit. Naast hem maakte Anna een knorrig geluid voordat ze hem geërgerd de rug toedraaide om zich weer over te geven aan haar slaap. Aan de andere kant van de slaapkamer verroerde hun jongste zoon Hendrik, die de slaapkamer met hen deelde, zich niet.

Nog versuft van de slaap verliet hij het huis in de richting van de zee, op weg naar de schuur om zijn blaas te legen. Hij kwam abrupt tot stilstand. Even dacht hij dat het door de mist gefilterde vroege ochtendlicht hem parten speelde, dat wat hij voor zich zag niet werkelijk kon zijn. Hij knipperde met zijn ogen en was ineens klaarwakker. Aan de grond genageld staarde hij voor zich uit naar het uitgestrekte woud van masten. De zee wemelde van de jonken, schepen en vaartuigen die recht op de kust afkwamen.

‘Godallemachtig.’ Hij rende naar de schuur, waar hij in zijn schrik slordig om zich heen plaste en de deur met een kwak achter zich dicht smeet. Snel rende hij terug naar het huis en gooide de deur open. ‘Anna! Johanna! Maak de kinderen wakker! Kleed je aan!’ Zijn bulderende stem was genoeg om het hele huishouden te wekken. Zijn vrouw stond meteen met een bleek gezicht boven aan de trap in haar nachtjapon.

‘Antonius? Wat is er in vredesnaam aan de hand?’

‘Kijk maar uit het raam,’ riep hij buiten adem terwijl hij de trap op rende met twee treden tegelijk. Hendrik, zijn warrige haren recht overeind, klom op zijn bed en duwde het verduisterende gordijn opzij. De jongen slaakte een kreet van ontzag.

‘Wat is er, papa?’ vroeg Johanna slaperig, die samen met haar zus Elisabeth de kamer binnen was komen lopen. Hun monden vielen open bij wat er door het raam te zien was.

‘Kleed je snel aan en ga als de donder naar fort Provintia. Waarschuw iedereen die je tegenkomt. Ik weet niet precies wat dit betekent, maar het ziet er niet goed uit.’ En daarmee verliet hij het huis in de richting van de stallen, waar hij zijn paard haastig zadelde en naar buiten bracht. Hij negeerde de oude Chinese boer die gehurkt tegen een boom zat en hem licht geamuseerd aankeek. Nog steeds gekleed in zijn pyjama besteeg hij zijn paard en spoorde het paard aan, waarna hij als een bezetene door het dorp reed. Kakelend van schrik maakten de kippen dat ze wegkwamen en stoven alle kanten op. Een paar schurftige honden die een poging deden tot paren sprongen jankend uiteen. Hij kwam langs een aantal bejaarde Chinezen die bezig waren met het uitvoeren van hun trage, sierlijke bewegingen van de Tai Qi. Zij bleken onaangedaan door wat er zich op zee afspeelde, alsof het verschijnen van de oorlogsvloot een normale zaak was tijdens hun vroege ochtendroutine.

De meeste Hollandse kolonisten waren nog niet op, daar was het nog te vroeg voor, dus hij moest zijn stem verheffen om de mensen uit het dorp wakker te maken.

‘Cruyf! Mus!’ bulderde hij toen hij de huizen van zijn collega’s naderde. Met zijn paard reed hij vlak langs de deuren van de houten huizen. De merrie hinnikte gealarmeerd, zij voelde de spanning van haar berijder.

‘Wek iedereen!’ riep hij toen het bleke, geplooide gezicht van Mus in de deuropening verscheen, gekleed in zijn lange nachthemd. ‘Kijk!’ Hij wees in de richting van de zee. Met slaperige ogen keek Mus tegen het schelle ochtendlicht in. Zijn ogen vlogen open. ‘Grote genade,’ bracht hij uit.

Tegen de tijd dat hij fort Provintia had bereikt had hij een spoor van geschrokken kolonisten in nachthemd achter zich gelaten. Allemaal staarden ze naar de honderden oorlogsschepen die zich langs de gehele kust bevonden. Mannen en vrouwen holden hun huizen in en uit en riepen elkaar toe in verwarde paniek. Niemand wist wat ze moesten doen of wat dit voor hen zou betekenen.

Bij de officiersvertrekken waren ze al gewaarschuwd. Daar had een aantal officieren zich voor het gebouw verzameld, waaronder adjunct-gouverneur Jacobus Valentijn. Antonius sprong van zijn paard en bromde een groet in hun richting. Samen staarden ze met groeiende bezorgdheid naar de massa scheepsmasten die dreigend op hen af kwamen.

***

Frederic werd ruw gewekt, hij wist niet direct waardoor. Zonder te weten hoe laat het was kwam hij rechtovereind en bleef op de rand van zijn bed zitten. Naast hem roerde Helena zich niet. Van de hoeveelheid licht die van achter de zijde gordijnen vandaan kwam zag hij dat het nog vroeg in de ochtend moest zijn. Nu hoorde hij het weer: iemand bonkte op zijn deur, het klonk dringend.

‘Meneer Coyett’, klonk een stem van beneden. ‘Gouverneur!’

Hij sprong uit zijn bed en rende de overloop op. Beneden in de hal stond kapitein Pedel. ‘U kunt maar beter komen, meneer. Oorlogsschepen.’

‘Wát zeg je? Het zal toch niet waar zijn...’ Hij holde de trap af en schoof haastig het gordijn opzij. Wat hij daar buiten zag benam hem de adem. ‘Mijn God,’ zei hij, onthutst. Op de overloop verscheen een slaapdronken Helena in haar nachtjapon. Naast hem ging een deur open waaruit hun dienstmeid met een weerbarstige bos los haar tevoorschijn kwam, gewekt door alle commotie.

‘Koxinga, meneer,’ zei de kapitein. ‘Hij is gekomen, net zoals u had voorspeld.’

Gebiologeerd staarde hij uit het raam. ‘God, alstublieft, laat het niet zo zijn,’ fluisterde hij, half tegen zichzelf. ‘Kapitein Pedel, weet dat ik mij hierin liever had vergist.’ Hij liep langs hem heen en snelde de trap weer op naar boven, waar zijn geschrokken vrouw naar achteren deinsde om hem door te laten.

‘Kom mee naar boven, kapitein,’ riep hij over zijn schouder. Pedel kwam aarzelend naar boven en verontschuldigde zich tegenover Helena voor zijn onbeschoftheid. Helena keek hem onverschrokken aan, het leek haar weinig te schelen dat de kapitein haar in haar nachtjapon zag.

‘Hij zal ons niet aanvallen,’ zei Frederic. ‘Nog niet.’ Hij trok zijn nachthemd over zijn hoofd en ontblootte een bleek middenrif. Pedel wachtte beleefd bij de deur, zijn gezicht afgewend terwijl de gouverneur naar zijn broek greep die over de stoel hing en er behendig in stapte.

‘Waarschijnlijk wil hij dat we vertrekken, maar aanvallen zal hij nog niet doen. Het zou voor hem gezichtsverlies betekenen tegenover zijn mannen als hij ons zonder enige aanleiding zou aanvallen.’ Snel trok hij zijn shirt aan, zijn vingers worstelden met de knoopjes in zijn haast. Samen holden de mannen weer naar beneden. ‘Ik weet hoe die man denkt. Er zal wel een afgezant naar ons toe worden gestuurd met een verklaring.’

Bij de deur draaide hij zich om en keek omhoog naar de overloop, waar Helena nog beduusd voor zich uit stond te kijken.

‘Helena, wek Balthasar en kleed je zo snel mogelijk aan. Verlaat onder geen beding het fort.’ Ze knikte ernstig en verdween de slaapkamer in.

Buiten zijn woning stond luitenant Gerrit al op hem te wachten.

‘Breng alle vrouwen en kinderen binnen de veiligheid van het fort,’ beval hij de luitenant. ‘En laat onmiddellijk alle voedselvoorraden die nog niet in Zeelandia zijn opgeslagen naar de pakhuizen van het fort brengen. Kapitein Pedel, stuur direct het snelste jacht dat wij hebben naar Batavia om hen te waarschuwen over wat er gebeurt. Nu meteen!’

‘Meneer, de windrichting is aan het veranderen. De moesson...’

‘Dat weet ik, kapitein. We hebben geen keus, dat is een risico dat we moeten nemen. We moeten Batavia waarschuwen, het is onze enige kans. Geef het signaal aan onze schepen bij Provintia. Ze moeten proberen een schip door de blokkade zien te krijgen. Van hieruit hebben we geen schijn van kans,’ zei hij, gebarend naar de Hollandse marineschepen die voor anker lagen in de baai. Het merendeel van de vijandige schepen had zich naar de mond van de baai gemanoeuvreerd, waardoor de Hollandse schepen in de baai waren ingesloten. Ze zaten volledig in de val.

‘Ja, meneer,’ antwoordde Pedel, die te paard steeg en weg reed. De aardekluiten vlogen alle kanten op.

Frederic verwonderde zich over deze bizarre ontwikkeling. De drie oorlogsschepen die hij van Van der Laan had gevorderd waren te groot gebleken voor de steeds nauwer wordende ingang van de baai om binnen te kunnen varen. Als voorzorg had hij de drie schepen laten verplaatsen nabij fort Provintia. Achteraf gezien was het een wijze zet geweest. Had hij het gevaar onbewust aangevoeld? Hij kon nu alleen maar hopen dat de signaalvlaggen daar op tijd zouden worden gezien, zodat er in ieder geval een schip de blokkade zou kunnen doorbreken om Batavia te waarschuwen.

Iedereen in Zeelandia was gewekt, allemaal hadden ze zich vergaapt aan de enorme verzameling Chinese schepen langs de kust. Gekleed in hun lange rokken, hun hoofd bedekt met witte kapjes maakten de Hollandse vrouwen dat ze zo snel mogelijk naar het fort kwamen, hun baby’s angstig tegen zich aan gedrukt. Samen met hun kinderen haastten ze zich naar de veiligheid van het fort, hun angstige ogen gericht op de naderende oorlogsvloot. Honden blaften nerveus, de gebiedende stemmen van de vrouwen klonken schel.

Verontrust zag Frederic hoe de Chinese boeren hun werktuigen neerlegden en de akkers verlieten om opgetogen richting het strand te gaan. Gesterkt bij het zien van zoveel van hun landgenoten keken ze hem en de andere kolonisten aan met openlijke verachting. Twee mannen rochelden luidkeels en spuugden naar de grond, vlak voor zijn voeten. Voor het eerst was de vijandigheid van de lokale Chinezen voelbaar.

Honderden Chinese arbeiders waren het ondiepe water in gelopen, lachend en zwaaiend naar de bemanningsleden van de nabije schepen. Hun landgenoten, hun eigen volk. Nu stonden ze sterk. Hoe vaak had hij Batavia hier wel niet voor gewaarschuwd? En hoe lang had hij dit wel niet aan zien komen?

Om hem heen stonden de officieren met elkaar te praten, hun armen gevouwen in een blijk van geveinsd zelfvertrouwen. Ook zij wisten niet wat ze hier mee aan moesten, net als hij.

Een knallend kanonschot deed hem een halve meter de lucht in springen van schrik. Een aantal vrouwen gilde, de gezichten om hem heen werden bleek. Van de overmoed die de soldaten zojuist hadden vertoond was nog maar weinig over. Hij wist niet door wie het eerste schot was gelost, maar er was nu geen twijfel meer mogelijk. Formosa lag onder vuur.

Vanaf de verdedigingstoren van fort Zeelandia kon hij goed zien hoe het schouwspel in en rondom de baai zich ontwikkelde. Samen met luitenant Gerrit, kapitein Pedel en dokter Beyer was hij naar boven gegaan om de ontwikkelingen in de baai te kunnen volgen. Ontsteld zag hij hoe de Hollandse schepen in de baai waren ingesloten. Ze zaten als ratten in de val en konden geen kant meer op.

Godzijdank hadden de kapiteins van de drie schepen bij Saccam de vlagsignalen van fort Zeelandia al gezien. Ook zij hadden het eerste kanonschot gehoord. Ze wisten wat hun te doen stond, ten koste van alles. De majestueuze Gravelande keerde op tijd om haar kanonnen van stuurboord af te vuren. De kanonnen vonden een gemakkelijk doelwit in de vele jonken die hun richting op kwamen. De geraakte jonken explodeerden en versplinterden. Tientallen matrozen belandden in het water, hun schreeuw gesmoord door het nog donkere water.

De Hector slaagde erin aan haar belagers te ontkomen en vuurde haar kanonnen af op de jonken die zich offerden in een poging om haar tegen te houden. Met haar barrage van kanonschoten dekte ze de Maria, die kans zag door te breken via het gat dat de Hector voor haar had gecreëerd. Met schetterende kanonschoten voer de Maria recht af op de honderden jonken, haar zeilen nog nauwelijks gehesen. Vol greep ze de noordelijke wind, haar snelheid nam toe en ze voer recht door de blokkade heen, waardoor ze een aantal jonken vol raakte en die zinkend in haar kielzog achterliet. Haastig zochten de bemanningsleden dekking voor een regen van vuurpijlen die op haar af werden gevuurd en op het houten dek terechtkwamen. Geen van de pijlen veroorzaakte schade van betekenis. Met de wind vol in de zeilen was de snelheid van het schip te groot geworden om nog ingehaald te worden door de vijandelijke schepen.

‘Kijk! De Maria is doorgebroken! Godzijdank,’ riep Gerrit opgewonden.

Frederic sloot zijn ogen in een kort gebed van dank. Naast hem slaakte Christian Beyer een kreet van euforie bij het behalen van de kleine overwinning. De Maria was doorgebroken, en onderweg naar Batavia. Hulp zou spoedig komen.

Opnieuw bracht hij de telescoop naar zijn gezicht en keek in de verte om het aantal vaartuigen in te kunnen schatten. Het was de grootte van de invasie die hem versteld deed staan. Hij observeerde de manoeuvres van de schepen en zag dat de soldaten die aan land waren gekomen een verscheidenheid aan wapens droegen. Hij zag de boogschutters, hun wapengerei strak op hun rug gebonden. Anderen droegen een zwaard en schild, sommigen hadden alleen een strijdbijl. Allemaal droegen ze een vreemd harnas van schubben dat hun hele lichaam bedekte tot op de knie, waardoor de armen en benen vrij bleven voor de nodige flexibiliteit. Hij had nog nooit zoiets gezien.

‘Wat doen ze in vredesnaam?’ vroeg hij toen hij zag dat ze van grote verte begonnen te schieten. ‘Denken ze nou heus dat ze ons iets aan kunnen doen met die wapens vanaf zo’n afstand?’ vroeg hij aan Pedel, die naast hem stond.

‘Ze mogen dan misschien in grote aantallen zijn gekomen, meneer, maar dit bewijst opnieuw dat de Chinezen niet bedreven zijn in het voeren van een oorlog. Ze hebben werkelijk geen idee wat hun te wachten staat,’ zei die zelfverzekerd. ‘Ik vermoed dat ze niet bekend zijn met de kracht van ons kanon.’

Weer probeerde hij de aantallen van de vijandelijke schepen te schatten. Het was onmogelijk, de dichtheid van de jonken was te groot. Voor de zoveelste keer vervloekte hij Jan van der Laan voor zijn onvoorstelbare koppigheid. Ook verwenste hij zijn meerderen in Batavia voor hun hardnekkige weigering versterking naar Formosa te sturen, ondanks zijn vele waarschuwingen.

‘Meneer! Kijk!’ Luitenant Gerrit wees langs hem heen richting het zuiden. ‘Daar. Op het strand!’ Allemaal keken ze onthutst hoe duizenden mannen aan wal kwamen. Het strand zag ineens zwart van de soldaten, op grote afstand leken het net mieren.

‘Maakt u zich geen zorgen, gouverneur,’ zei kapitein Pedel. ‘Deze mannen vechten niet, daar zijn ze niet toe in staat. Straks zullen ze er ongetwijfeld vandoor gaan bij het ruiken van het kleinste vleugje buskruit.’

Hij zei niets. Hij bewonderde kapitein Pedel voor zijn bravoure, maar hij deelde zijn gevoel van zelfvertrouwen niet.

Voor de poort van het fort was er grote commotie ontstaan. De kolonisten stroomden in paniek het fort in met hun gezinnen. Bij de kazernes kwamen de troepen nog enigszins ongeorganiseerd in beweging, waardoor er nog een sfeer van chaos heerste. In en rondom de baai ontwikkelden de schermutselingen tussen de schepen zich tot een ware zeeslag.

Binnen de muren van het fort zouden ze veilig zijn, wist Coyett. Fort Zeelandia was groot en sterk, zwaar bewapend en goed uitgerust om een aanval van zee te kunnen weerstaan. Het was strategisch gelegen op een heuvel met zicht op de baai en omliggende gebieden en verdedigd door vier bastions, waarvan twee op het strand. De woning van de gouverneur, de pakhuizen en andere voc-gebouwen stonden allemaal binnen de hoge muren die aan het fort grensden. Hij had de muren van het fort nog onlangs laten versterken, tegen de wil in van de raad in Batavia, die het destijds een geldverspillende, onnodige maatregel vond. In stilte prees hij zichzelf dat hij er in zijn koppigheid toch mee door was gegaan. Het fort zou de kolonisten van Zeelandia voorlopig wel kunnen beschermen. Hij vroeg zich af hoe fort Provintia in Saccam zich staande zou houden, wetende dat het lang zo sterk niet was als fort Zeelandia. Hij hoopte dat ze het ook daar zo lang mogelijk vol zouden kunnen houden.

***

Antonius was zich rot geschrokken toen de eerste kanonschoten in Zeelandia waren afgevuurd. Het zou een kwestie van tijd zijn voordat de Chinezen ook Saccam zouden bereiken, dus hij had geen moment te verliezen. Snel zocht hij met zijn familie en alle andere kolonisten zijn toevlucht in fort Provintia, van waar ze het gevecht op afstand konden volgen. Met groeiende bezorgdheid zag hij hoe de normaal gesproken rustige, lieflijke baai veranderde in het toneel van een ontluikende zeeslag. Langs de stranden spuwden de ontelbare oorlogsjonken een schrikbarende stroom van soldaten uit. Er werden geen loopgraven gegraven, ze hielden zich niet bezig met het opstellen van het geschut. Maar ze bleven komen, in grote aantallen, steeds dichterbij.

Fort Provintia werd hermetisch afgesloten. De Hollandse soldaten namen hun plaats in langs de verschillende bastions, hun geweren geladen en klaar om te vuren. Aan de snelheid te zien waarmee de Chinese troepen zich verplaatsten, schatte hij dat fort Provintia rond het middaguur omsingeld zouden zijn.

‘Meneer Valentijn!’ riep een officier die in zijn richting kwam lopen. Zijn gezicht stond grimmig.

De adjunct-gouverneur draaide zich om. ‘Wat is er, sergeant?’

‘Foute boel, meneer. Het schijnt dat...’ Sergeant Stockaert haperde, alsof hij nu pas besefte wat de gevolgen waren van wat hij op het punt stond te zeggen.

‘Nou, zeg het eens.’

‘De bevoorrading is weg, verdwenen.’

‘Wat bedoel je, verdwenen?’

‘De voedselvoorraden, meneer. Het graan, vrijwel de hele voorraad die hier in het pakhuis lag opgeslagen voor het geval van nood. Alles is weg. Iemand heeft het gestolen.’

Antonius en Valentijn keken elkaar geschokt aan. Valentijn trok bleek weg, maar al snel trok er een rode gloed over zijn gezicht toen ook hij besefte wat het betekende.

‘Die klootzakken,’ zei hij, ziedend. ‘Het zijn de Chinese kooplieden geweest. Dat onbetrouwbare, stelende stelletje klootzakken. We hadden hen nooit moeten vertrouwen in de buurt van het pakhuis.’ Hij vervloekte zichzelf hevig.

‘Hoe is het met de drinkwatervoorraad?’ vroeg Antonius met gedempte stem. ‘Voor hoe lang kunnen we het daar nog mee doen?’

Stockaert keek hen aan. De strekking van zijn antwoord was in zijn ogen te zien. ‘Met al die mensen hier in het fort, een dag of twee, hooguit drie.’ Hij slikte en keek zwijgend naar de grond.

Antonius en Valentijn keken elkaar verbijsterd aan.

‘Dan zal Provintia verloren gaan,’ fluisterde Valentijn geschokt, en staarde in de verte naar de groeiende stroom soldaten die de baai en Zeelandia van alle kanten dreigden in te sluiten. Antonius volgde zijn blik. Het was een verontrustend gezicht. Overal langs de kust, die er normaal gesproken verlaten uitzag, krioelde het ineens van de soldaten. Over het glooiende landschap verplaatste zich een grote, donkere mensenmassa in hun richting.

Het bevel werd gegeven tot schieten om de vijand af te schrikken en die zo ver mogelijk van het fort vandaan te houden. De soldaten in de eerste linies gingen neer, maar die werden al snel vervangen door vele anderen. Ook de artillerie met zijn boogschuttersgerei maakte indruk met hun gedisciplineerde manoeuvres. Meer gingen er neer, maar ze drongen zich op, onverschrokken voor de dood die hen tegemoetkwam.

Antonius bekeek de sombere gezichten van de Hollandse officieren en zag hoe hun lippen bewogen bij het maken van hun mentale berekeningen. Hij was dan geen militair, maar ook hij wist dat ze hier geen weerstand tegen konden bieden.

‘We kunnen nu nog weg,’ zei Valentijn. ‘We kunnen de paarden nemen en proberen Zeelandia te bereiken. Het is veel sterker en beter bevoorraad.’ De anderen keken hem vragend aan. ‘Dat, of we kunnen hier blijven en een zekere dood tegemoet gaan.’

‘Dan stel ik voor dat we nu gaan,’ zei Stockaert. ‘Voordat we aan alle kanten worden omsingeld.’

Nog voordat ze weg konden komen zagen ze hoe de verdedigers van het eerste bastion van Provintia vielen, getroffen door een dodelijk stortregen van pijlen. De eerste groep van vluchtende kolonisten vertrok ongezien via de achteringang van het fort, vooruitgegaan door sergeant Stockaert en begeleid door een escorte van gewapende soldaten. Zelf bleef hij met Valentijn en de overige officieren op de uitkijktoren, van waar ze de groep vluchtelingen konden volgen totdat zij het zwaar begroeide woud in waren verdwenen. Ruim honderd soldaten bleven achter om het fort te verdedigen en de aandacht van de Chinezen af te leiden van de ontsnappingspoging.

Antonius en Valentijn maakten met hun gezinnen deel uit van de tweede groep om te vertrekken. Haastig leidden ze de overgebleven paarden die van de stallen het fort in waren gebracht. Terwijl de Hollandse soldaten de aanvallers aan de voorkant van Provintia afhielden verlieten ze in stilte de achterkant van het fort en vluchtten de heuvels in.

Antonius galoppeerde met volle vaart het woud in, een arm stevig om de taille van Hendrik geklemd. Vlak achter hem reden Anna en zijn dochter Elisabeth, gevolgd door Johanna, die met haar zestien jaar oud genoeg was om zelf te rijden. Haar merrie reed alsof de duivel achter haar aanzat, wanhopig om aan de ongeziene vijand te ontkomen.

Dank u, God, bad hij in stilte bij de gedachte dat zijn oudste dochter Cornelia in alle veiligheid in Zeelandia verbleef.

Vanuit zijn ooghoeken zag hij dat Valentijn vlak achter hem reed, zijn dochtertje dicht tegen hem aan gedrukt. Zijn jongste zoon Ben hing praktisch over de nek van het paard. Valentijns vrouw klampte zich wanhopig vast aan haar paard terwijl het dier dwars door de struiken de anderen achterna ging, de pure paniek van haar gezicht af te lezen.

Door het gezoef van de eerste pijlen die op hen werden afgevuurd wist Antonius dat de vijand hen had gezien, al waren de pijlen nog net buiten hun bereik. Ze hadden net op tijd Provintia verlaten. Grimmig besefte hij dat de andere achtergeblevenen niet meer weg zouden kunnen komen.

Meters van hem vandaan zag hij de pijlen met een plof neerkomen, steeds dichterbij, alsmaar dreigender. God, laat ons op tijd Zeelandia bereiken, bad hij. Ze dwongen de paarden tot hogere snelheid, de geklonterde aarde vloog van hun hoeven af. Nog even, en dan zouden ze de achterkant van fort Zeelandia bereiken en veilig zijn.

Iets veroorzaakte dat het paard van Johanna struikelde, waardoor ze van het zadel viel en vlak op haar rug belandde. Valentijn slaagde er niet in zijn op hol geslagen paard in toom te houden en vloog rakelings langs haar heen. Antonius moest zijn volle gewicht achterop zijn zadel plaatsen, de teugels strak, om zijn paard tot stilstand te brengen. Hij sprong van zijn paard en hielp de versufte Johanna voorzichtig overeind.

‘Ga door!’ schreeuwde hij naar zijn vrouw, die aarzelde. ‘Ga naar het fort! Neem Elisabeth mee en maak dat je wegkomt!’

Vlak boven zijn hoofd klonk weer het onheilspellende, suizende geluid van iets dat met hoge snelheid door de lucht vloog. Tzuk. Hij hoorde angstig gehinnik, het paard van Valentijn was in zijn flank geraakt. Valentijn kon nog net op tijd zijn twee kinderen van onder het verpletterende gewicht van het dier vandaan halen.

Voor hen flitste zonlicht op staal. Een van de Hollandse soldaten draaide in de richting van het licht, zijn geweer omhoog gericht. Hij werd vol getroffen in de borst door een pijl. Zijn mond ging open van verbazing, waardoor het bloed langs zijn lippen stroomde. De vrouw van Valentijn gilde. Een tweede soldaat werd doorboord door staal, waarna het bebloede wapen weer uit het levenloze lichaam werd getrokken. Van alle kanten kwamen de Chinese soldaten vanuit het gewas tevoorschijn. Ze waren omsingeld.

Zonder erbij na te denken stortte Antonius zich in zelfverdediging op een van de aanvallers, maar zijn beoogde slachtoffer stapte behendig opzij en sloeg hem hard met het heft van zijn zwaard tegen zijn slaap, waardoor hij versuft in elkaar zakte.

‘Vader!’ hoorde hij Johanna’s gealarmeerde stem. Door een waas van duizeligheid zag hij hoe ze naar hem toe snelde, maar voordat ze hem bereikte werd ze ruw bij haar arm gegrepen. Voor het eerst zag hij het gezicht van de vijand. Valentijn rende achter hem langs, Ben bungelend onder zijn arm. Ver kwam hij niet. Van achteren werd hij door een van zijn achtervolgers met een slagwapen hard tegen zijn scheenbeen geslagen. Er klonk een duidelijke knak. Valentijn slaakte een kreet van pijn en zette zijn vierjarige zoon op de grond nog net voordat hij verzwakt door zijn knieën ging.

‘Papa!’ Bens angstige schreeuw galmde door het woud. Een hand greep hem bij zijn kraag en trok hem bij zijn vader vandaan.

Ook hij werd nu ruw overeind getrokken, zijn armen pijnlijk achter zijn rug gehouden. Vlak achter hem slaakte een van de vrouwen een gil. Hij wist niet of het zijn eigen vrouw was die gilde, of die van Valentijn. De jongste kinderen huilden nu onophoudelijk, totaal in paniek over wat er om hen heen gebeurde. Naast hem krijsten zijn kinderen hysterisch. Langzamerhand werd zijn zicht weer wat scherper. Hij zag dat Hendrik hem met grote, geschokte ogen aanstaarde, zijn arm in de ijzeren greep van een Chinese soldaat. De kleine vuisten van de jongen gingen open en dicht, open en dicht.

Hij keek om zich heen, op zoek naar Anna en zijn dochter Elisabeth. Ze waren nergens te bekennen. Op de een of andere manier waren ze erin geslaagd om in de chaos te ontkomen. Zijn blik ging naar Hendrik. Ook hij had blijkbaar gezien dat zijn moeder en zus waren verdwenen.

Iemand schreeuwde een bevel, waarop zijn handen stevig achter zijn rug werden vastgebonden. De soldaat naast hem snauwde hem toe en spoorde hem aan tot lopen. Verderop bevonden zich de paarden, die er van schrik vandoor waren gegaan. Ze werden direct ingelijfd door de Chinezen, die ze meenamen als hun buit.

De jongste kinderen werden lijkbleek en snikkend op de paarden gezet, de dieren aan de teugels geleid door de soldaten. Ze werden gedwongen door te lopen. Met Johanna’s steun probeerde hij overeind te blijven, ondanks de duizeligheid die hij nog steeds voelde. Het pad voor hen was bezaaid met de levenloze lichamen van Hollanders. Met bonzend hart gingen zijn ogen alle lijken af, in de angstige verwachting zijn vrouw of dochter ertussen te vinden. Het waren die van de soldaten die hen als verkenners voor waren gegaan. Van Anna en Elisabeth was geen spoor te bekennen. Johanna keek met trillende lippen weg. Hij voelde een harde por in zijn zij: zijn bewaker spoorde hem aan om door te lopen. Met zijn tanden op elkaar liep hij door en mompelde een geluidloos gebed voor elke dode die ze tegenkwamen.

‘We hebben gevangenen, heer,’ kondigde een van de officieren aan terwijl ze Antonius en Valentijn ruw de tent in duwden. De vrouwen en kinderen bleven buiten achter, huilend in protest dat ze van hen werden verwijderd.

‘Aha. Wat hebben we hier.’

‘Twee mannen, twee vrouwen, een waarvan nog vrij jong en drie kinderen. Het zou mij niet verbazen als tenminste één van de twee mannen belangrijk is, heer. Hij zou misschien zelfs een officier kunnen zijn. We hebben trouwens ook hun paarden meegenomen.’

‘Prima werk, sergeant.’

Ze werden meteen op hun knieën gedwongen. Valentijn maakte de fout dat hij zijn hoofd optilde om te zien wie ze voor hen hadden. Er volgde een doffe klap en een zucht van pijn. De officier die Valentijn had geslagen snauwde hem kwaad toe in een dialect dat hij niet kende. Maar de boodschap was duidelijk: ze mochten de man die voor hen stond niet aankijken.

Intuïtief wist hij wie het was. Dit kon niemand anders zijn dan de man die ze Koxinga noemden, de heer met de keizerlijke achternaam.

‘O, dit is heel goed, heer,’ zei een bekende stem vanuit de verre hoek van de tent. ‘Degene met het haar de kleur van vuur is hoofdmissionaris. Hij is de nummer een van de missie die de mensen op het eiland hun een-Gods religie opdringt. De andere, de magere, is Coyetts tweede man, de adjunct-gouverneur. Dit is goed. Dit is werkelijk een mooie vangst.’

Met zijn gezicht afgewend wierp Antonius een woedende blik in de richting van de stem. Ook Valentijn had de stem herkend.

‘Ting-Bin! Jij trouweloze zoon van een hond!’

‘Nou, nou, nou,’ suste Ting-Bin zachtjes. De officier die hen had voorgeleid knikte naar de bewaker die over Valentijn gebogen stond. De man tilde zijn knuppel op en richtte die snoeihard op de achterkant van zijn gewonde been. Valentijns rug kromde als een boog, waarna hij kreunend op zijn zij terechtkwam, zijn gezicht grauw van de pijn.

Enkele centimeters verwijderd van Valentijns hoofd kwam een paar voeten tot stilstand. ‘Zo. Dus u bent de gouverneurs nummer twee. Weet u wie ik ben? Ting-Bin, zeg het hen.’ Ting-Bin vertaalde plichtsgetrouw en kondigde Koxinga’s volledige titel aan.

‘Ik heb een taak voor u,’ zei Koxinga. ‘Voor u beiden. U daar, nummer twee! Kijk me aan!’

Valentijn duwde zich met een grimas overeind en tilde aarzelend zijn hoofd op. Voorzichtig keek ook Antonius op, om recht in het gezicht te kijken van de krijgsheer over wie ze zoveel hadden gehoord. Hij zag een man van in de dertig met intelligente ogen en een hard gezicht waarvan de huid hier en daar was aangetast door uitslag.

‘Wat is uw naam, nummer twee?’ vroeg Koxinga.

‘Valentijn. Jacobus Valentijn, ik ben adjunct-gouverneur van het eiland Formosa, dat onder de soevereiniteit valt van de VOC.’ De woorden vloeiden eruit met niet de minste hoeveelheid trots.

‘Dat zullen we nog wel zien,’ reageerde Koxinga, enigszins geamuseerd. ‘En jij, missionaris?’ Hij stond nu vlak voor zijn neus.

‘Ik ben dominee Antonius Hambroek. Ik ben door de voc aangesteld als hoofd van de christelijke missie op Formosa voor het verspreiden van het woord van de enige, almachtige God.’

‘Enige almachtig God, enige almachtige God,’ herhaalde Koxinga peinzend. ‘Mijn vader pretendeerde jullie enige almachtige God te eren, wist u dat? Hij deed net alsof om te kunnen handelen met de Portugezen. Hij heeft toen zelfs een christelijke naam genomen. Nicholas Iquan, zo noemden ze hem.’ Hij lachte. ‘Had u nou echt gedacht, zelfs voor een moment, dat hij niet langer de geest van zijn voorvaderen zou eren, de goden van zijn eigen land?’ Weer lachte hij, maar werd toen ineens weer stil, zijn gezicht somber. ‘Zoals ik al zei, ik heb een taak voor u. Nummer twee, u zult een brief schrijven aan de gouverneur, ik dicteer. U zult de gouverneur vertellen dat hij zich moet overgeven. En als hij dat niet doet, dan zult u ons helpen en ons alles vertellen wat wij willen weten over het fort. De bewapening. Hoe het wordt verdedigd.’

‘Dat weiger ik,’ zei Valentijn met vurige blik. ‘Doodt mij maar als u wilt, maar dat doe ik niet. Ik gehoorzaam niet aan vuile piraten als u.’ Hij keek Koxinga uitdagend aan. Antonius hield zijn adem in.

Koxinga stapte naar voren en keek Valentijn recht in de ogen aan. ‘Misschien dat u er niets op tegen hebt als wij u pijnigen, of zelfs doden. Wat dapper van u. Maar hoe zit het met die vrouwen en kinderen daar buiten?’ Valentijn kromp zichtbaar ineen, en Koxinga zag het. ‘Dat is uw vrouw daarbuiten, niet? En de kinderen, zijn die van u? Dat dacht ik al. Wat zou u er van vinden, als wij hen iets aandoen?’ Valentijn werd alsmaar grauwer, het zweet druppelde langs zijn slaap. Hij slikte, schudde zijn hoofd in ongeloof. ‘Nee, dat zou u niet doen. Dat...’

Koxinga knipte in zijn vingers en gaf een van de soldaten een kort bevel. De soldaat verliet de tent en kwam direct terug met Ben, die bleek zag van schrik. Met grote angstige ogen keek hij zijn vader aan, gebonden en geknield voor de vreemde Chinese man die boven zijn vader uit torende.

‘Nee. Alstublieft. Nee!’ riep Valentijn, nu volledig in paniek.

Antonius vroeg zich af of Koxinga blufte. Op een knik van Koxinga’s hoofd trok een van de soldaten zijn zwaard en hield het dreigend in de richting van Ben, net buiten het zicht van het kind. Met ogen vol afgrijzen zag hij hoe de beul, een grote bruut van een vent zijn zwaard omhoog deed in een dramatische, vertraagde boog door de lucht.

Valentijn brak volledig. Hij steigerde op zijn knieën naar voren, maar door zijn verminkte been en gebonden handen kon hij weinig doen. Door het momentum viel hij weer op zijn zij, schreeuwend van de pijn en frustratie, de spieren in zijn gezicht samengetrokken in een masker van leed.

‘Niet mijn kinderen, nee! Niet mijn zoon! Ben! Doe hem alstublieft niets, alstublieft, nee!’ huilde hij jammerlijk, terwijl het speeksel langs zijn trillende kaak liep.

Koxinga keek stoïcijns op hem neer. Valentijn was nu gebroken, een miezerig, jankend hoopje ellende. Antonius kon het vernederende schouwspel niet langer aanzien. Hij wilde wegkijken, maar kon het niet. Bens gezicht was besmeurd met vuil en vertoonde witte sporen waar zijn tranen hadden gelopen. De jongen staarde naar zijn vader, versteend.

‘Ik zal alles voor u doen,’ zei Valentijn. Zijn snikken werden onderbroken door beangstigende, lange halen naar adem. ‘Als u mijn gezin niets aandoet. Alstublieft. Ik zal die brief voor u schrijven, ik zal u overal bij helpen en u alles vertellen wat u maar wilt weten. Zolang... zolang u mijn kinderen niets aandoet.’ Hij huilde nu schaamteloos, alle hoogmoed en trots verdwenen.

Ting-Bin begon te vertalen, maar Koxinga hield gebiedend zijn hand op, de vertaling overbodig. Hij glimlachte. Antonius vroeg zich af of Koxinga werkelijk van plan was geweest het kind iets aan te doen, of dat hij zojuist gebruik had gemaakt van een slimme list. Hoe dan ook, het had gewerkt, dacht hij somber. Van Valentijns vastberadenheid om niets prijs te geven was weinig overgebleven.

‘Mooi. Zo wil ik het horen. U helpt mij, ik help u. Wachter! Zorg ervoor dat zijn familie goed wordt behandeld en dat ze wat te eten krijgen. Jij!’ Hij gebaarde naar een andere wachter, ‘Maak de handen van nummer twee los en breng ons schrijfgerei.’

Ben werd naar buiten gebracht waar hij werd verenigd met zijn bijna hysterische moeder. Binnen werd Valentijn van zijn knellende boeien bevrijd. Terneergeslagen wreef hij over zijn polsen, die waren opgezwollen van de ontbering. Voor hem werd een lage schrijftafel geplaatst. Iemand duwde hem een penseel in zijn hand, papier werd voor zijn neus gelegd. Valentijn schoof moeizaam over zijn knieën om zijn pijnlijke been te ontzien.

‘Schrijf!’ beval Koxinga dwingend. Met trillende handen leunde Valentijn voorover, afwachtend.

‘Ik, Zheng Cheng-Gong, Heer van de Keizerlijke achternaam en opperbevelhebber van de strijdmachten onder het mandaat van de keizer van de Ming, schrijf aan u, gouverneur Coyett.’ Hij schraapte zijn keel uitgebreid voor hij verder ging. ‘Ik geef u en uw landgenoten de gelegenheid om u over te geven en het fort te verlaten nog voordat ik mijn geschut op de muren richt. Geeft u zich over, dan zal ik u allen sparen. Als u, samen met uw leger het fort verlaat zodat mijn mannen en ik er onze intrek kunnen nemen, dan zal ik u, uw mensen en al uw bezittingen sparen.’ Koxinga wachtte terwijl Valentijn met bevende hand opschreef wat hem werd gezegd.

‘Laat eenieder weten dat mijn lotsbestemming al lang geleden was bepaald. Mijn lot is verweven met dat van Formosa. Wees gewaarschuwd dat ik, Heer Koxinga, voorbestemd ben om dit eiland te veroveren en erover te regeren, zoals dat is voorspeld. Ik adviseer u daarom dringend om u over te geven.’ Hij tuurde mee over Valentijns schouder en gebaarde Ting-Bin naar voren te komen. Ting-Bin controleerde de tekst zorgvuldig en knikte wijselijk zijn goedkeuring.

‘Mooi. Nummer twee, ik zal er persoonlijk op toezien dat uw familie goed wordt verzorgd. De komende dagen zal ik wat informatie van u willen hebben. U bent bereid die aan mij te geven?’

Valentijn keek lusteloos voor zich uit, van enige vechtlust was nog weinig sprake. Hij knikte. Dat bleek een vergissing. Koxinga haalde uit met zijn been en raakte Valentijns slaap vol met zijn knie, waardoor de adjunct kermend voorover viel.

‘U dient mij behoorlijk antwoord geven en aan te spreken als “Heer Koxinga”. Is dat duidelijk, nummer twee?’

‘Ja, heer Koxinga,’ mompelde Valentijn, van alle waardigheid beroofd.

‘Prima. Neem ze mee. Ik spreek later wel met de missionaris.’

Antonius werd terug naar buiten geleid, waar hij aan een paal werd vastgebonden. Samen met Johanna en Hendrik moest hij toezien hoe de vrouw en kinderen van Valentijn apart werden genomen en eten en drinken kregen. Het was een berekende wreedheid, zo hongerig en uitgedroogd als ze waren.

Valentijn zag grauw van de pijn en leunde zwaar op zijn vrouw om overeind te blijven, nog steeds trillend op zijn benen. Uit de wond op zijn slaap sijpelde bloed. Nog voordat hij met zijn gezin werd meegenomen kruisten hun blikken. Snel wendde Valentijn zijn gezicht af en keek weg. Maar die fractie van een seconde was voor Antonius net genoeg geweest. Genoeg om de schaamte te zien voor zijn zwakte, zijn schaamte voor het verraad dat hij nog plegen zou. Hij kon het Valentijn niet kwalijk nemen. Hij keek naar Johanna en Hendrik, en zijn hart kromp van ellende. Zijn beurt zou nog komen.

Een uur later werd hij gehaald. Zijn handen werden losgemaakt en hij werd bruut overeind getrokken.

‘Vader!’ riep Johanna verschrikt toen hij werd weggeleid. Hendrik begon opnieuw te huilen.

‘Het is al goed, Johanna. Zorg voor je broertje,’ zei hij, waarop hij zich gedwee door de wachter mee liet nemen en zijn kinderen huilend achter zich liet.

‘Hoofdmissionaris! Welkom.’ Koxinga liep recht op hem af en bestudeerde hem met belangstelling. Hij knikte, alsof hij tevreden was. Antonius bleef rustig staan en zei niets.

‘Uw adjunct-gouverneur, Va, Val...?’ Hij keek vragend naar Ting-Bin.

‘Va-len-tijn, excellentie,’ souffleerde Ting-Bin behulpzaam.

‘Uw adjunct-gouverneur Valentijn is een wijze en intelligente man. Hij heeft ingezien dat ik een eervol mens ben en dat ik straks over dit eiland zal regeren. Hij heeft besloten met ons mee te werken. Daar wordt hij samen met zijn familie voor beloond, zij zullen goed worden behandeld.’

Antonius zweeg en slikte pijnlijk, zijn keel uitgedroogd. Koxinga zag het, en glimlachte. Toen keek hij hem recht in de ogen.

‘Volgens mij bent u slimmer dan Valentijn,’ zei Koxinga nuchter. ‘Maar dat ben ik ook. Valentijn heeft voor mij een brief geschreven, geadresseerd aan jullie geliefde gouverneur. U zult deze brief bij hem afleveren en ervoor zorgen dat hij begrijpt dat het voor iedereen het beste zou zijn als hij zich onmiddellijk overgeeft.’

Antonius hief zich op, trots. ‘Ik gehoorzaam alleen aan God en de waarde gouverneur van Formosa, meneer Frederic Coyett.’

‘Maar die zijn nu niet hier. Nu gehoorzaamt u aan mij. U vergeet wat. Ik heb uw vrouw en kinderen.’ Koxinga liep naar de uitgang van de tent en keek naar buiten. Hij nam de jonge, slanke Johanna bewonderend in zich op, hief zijn kin vragend in haar richting en keek terug naar Hambroek. ‘Is dat uw vrouw?’

‘Nee. Dat is mijn dochter.’ Hij voelde hoe zijn hart een slag miste.

‘Mooi meisje. Waar is uw vrouw?’

Hij opende zijn mond om te antwoorden, maar bedacht zich. Hij schudde somber zijn hoofd.

‘Zij is al lang geleden gestorven,’ zei hij, wetende dat God hem de leugen zou vergeven. Als hij de man vertelde dat ze elkaar in de mêlee waren kwijtgeraakt, dan zou hij ongetwijfeld het bevel geven voor een klopjacht om naar haar op zoek te gaan. Met heel zijn hart hoopte hij dat Anna en Elisabeth erin waren geslaagd fort Zeelandia te bereiken.

‘Dat is zeer onfortuinlijk,’ zei Koxinga, die ineens in gedachten leek verzonken, alsof hij plotseling gegrepen werd door een droevige gebeurtenis uit zijn eigen verleden. Het verwonderde hem. De man leek oprecht in zijn reactie. Maar het moment duurde maar even, de harde blik in zijn ogen was weer terug van weggeweest.

‘U wordt mijn bode,’ kondigde Koxinga aan. ‘Uw kinderen zullen hier blijven in mijn bewaring totdat u terugkeert van uw missie. Pas dan zal ik ze laten gaan. Ik waarschuw u. Ik kan niet instaan voor hun veiligheid als u hier niet binnen twee dagen terug bent. Mijn mannen zijn een wellustig stelletje,’ zei hij met een grijns.

Ting-Bin vertaalde de zin, deze keer keek hij er ongemakkelijk bij. Antonius wierp Koxinga een blik toe vol van haat.

‘Ik weet dat u terug zult keren,’ vervolgde Koxinga. ‘Ik voel dat u een eervol mens bent, een man van uw woord. Dat ben ik ook. Zeg tegen de gouverneur dat ik geen oorlog wens, dat ik hoop dat hij de wijsheid heeft om naar mij te luisteren. Vertel hem dat hij zich moet overgeven.’

Antonius keek hem hard aan. ‘Goed, ik zal uw bode zijn, maar ik ga de gouverneur niet vertellen wat hij doen moet. Dat is niet aan mij.’

‘Prima, dat is uw keuze,’ zei Koxinga met een respectvolle knik van zijn hoofd. ‘Mijn mannen zullen erop toezien dat u en uw kinderen meteen van eten en water worden voorzien. Dan zult u vertrekken voor uw missie.’

Om ervoor te zorgen dat hij niet opnieuw gevangen zou worden genomen door onwetende, patrouillerende Chinese soldaten, werd Antonius tot vlak buiten fort Zeelandia gebracht, waarop zijn escorte weer geruisloos het woud in verdween. Hij haalde diep adem voordat hij de heuvel opliep richting de ingang van het fort.

‘Dominee Hambroek!’ riep een van de bewakers verbaasd vanaf de wachterstoren. Snel werd hij binnengelaten, waarna de zware poortdeuren weer onmiddellijk achter hem werden gesloten en vergrendeld.

‘Mijn vrouw en jongste dochter, Elisabeth. Zijn ze hier?’

‘Ja, meneer. Ze zijn hier veilig binnen gebracht, waarschijnlijk zijn ze beneden in de keukens.’ Met een diepe zucht van verlichting greep hij de jongeman dankbaar bij zijn schouders.

‘Juffrouw Cornelia bevindt zich in de ziekenboeg, ze heeft dienst,’ voegde de jonge soldaat er met glinsterende ogen aan toe. Antonius gniffelde. Zijn oudste dochter was een aantrekkelijke, rondborstige jonge vrouw geworden die als verpleegster werkte in de ziekenzaal van fort Zeelandia. Helaas voor de soldaat in kwestie was zij al verloofd met een van zijn schoolmeesters. Hij bedankte hem en rende met drie treden tegelijk de trap af naar beneden. Hij zag de kleine Elisabeth bij de enorme open haard zitten, bedolven onder een deken die iemand om haar heen had gewikkeld. Hij snelde naar haar toe en omhelsde haar.

‘Godzijdank,’ mompelde hij in de zachtheid van haar haar.

‘Antonius!’ Achter hem klonk de stem van zijn vrouw. Hij stond op en nam haar in zijn armen. ‘Ze hebben je laten gaan. De hemel zij dank.’ Ze duwde hem van zich af en zag de sombere blik in zijn ogen. ‘Waar zijn de kinderen? Johanna en Hendrik, waar zijn ze?’ Ze keek langs hem heen, zocht hoopvol de gang af, tevergeefs. De opluchting die ze zojuist had getoond bij zijn weerzien sloeg meteen om in paniek. ‘De kinderen, Antonius. Waar zijn ze?’

‘Ze hebben de kinderen, Anna,’ zei hij zacht. ‘Ze houden hen vast als gijzelaars. Het is de bedoeling dat ik deze brief aflever aan de gouverneur.’ Moedeloos tilde hij de leren buidel omhoog waar de brief zich in bevond.

Haar gezicht vertekende zich. Met een kreet van afgrijzen ging haar hand naar haar mond.

‘O, nee. O, nee, mijn arme kinderen. Alleen daar, met die vreselijke monsters!’ huilde ze jammerlijk. Even dacht hij dat ze flauw zou vallen. De andere vrouwen in de keuken keken in hun richting, hun gezichten vol medeleven.

Hij greep haar bij haar arm. ‘Luister, Anna. Zo lang ik doe wat zij van me vragen, zijn ze veilig.’ Maar zijn vrouw liet zich niet troosten. Toen ze op het punt stond hysterisch te worden schudde hij haar bij de schouders en dwong haar in zijn ogen te kijken. ‘Anna, ik geloof werkelijk dat hij hen zal laten gaan als ik bij hen terugkeer. Dit klinkt misschien vreemd, maar volgens mij is die Koxinga een man van zijn woord.’

‘En jij dan?’ Ze werd iets rustiger, maar haar ogen waren groot. ‘Ze zullen je waarschijnlijk gevangen houden als je teruggaat, of erger. Ze doden je misschien!’

‘Dan zal dat zo moeten zijn,’ zei hij zacht. ‘We moeten nu allemaal sterk zijn, Anna.’

‘Er zijn al zoveel doden gevallen,’ ratelde ze verder. ‘We kwamen de anderen tegen, die nog voor ons Provintia hadden verlaten. Dood. We moesten door diep water lopen bij de baai om niet door de Chinezen te worden gezien.’ Ze kneep hem hard in zijn arm en keek hem dwingend aan. ‘Ze hebben Frans te pakken,’ fluisterde ze fel. ‘Cornelia weet het nog niet, ik heb het haar nog niet durven zeggen.’

Zijn hart zakte in zijn schoenen. Frans van der Voorn was een van de beste schoolmeesters die de missie kende, hij was de verloofde van zijn oudste dochter. Hij ademde diep, en zuchtte.

‘Ik zal het haar wel vertellen,’ zei hij tegen zijn vrouw, die nu begon te snikken. ‘Maar eerst moet ik naar de gouverneur.’

‘Ik ga met je mee,’ zei ze vastbesloten. Hij keek haar aan, en stond op het punt te vertellen dat hij alleen moest gaan, maar toen zag hij haar blik. Hij wist dat het had geen zin om te proberen haar tegen te houden.

Ze troffen de gouverneur in zijn kantoor aan, samen met Van Iperen, Christian Beyer, kapitein van Aeldorp en sergeant Stockaert. Frederic vloog overeind uit zijn stoel toen hij hem zag.

‘Antonius! Je hebt het gered. Godzijdank. Lieve hemel, wat hebben ze je aangedaan?’ vroeg hij geschrokken bij zijn vertoning.

‘Laat mij eens kijken,’ zei Beyer, die direct op hem afkwam om hem te onderzoeken.

Ongeduldig duwde Antonius zijn hand weg en schudde zijn hoofd. ‘Straks, Christian.’

Frederic gebaarde naar een stoel. ‘Ga zitten, Antonius. Vertel mij wat er is gebeurd.’

Anna stoof op hem af, ze was hem net iets te snel af. ‘Het is die Koxinga, meneer Coyett. Hij heeft Johanna en Hendrik gevangengenomen.’

Frederic keek van hem naar Anna, ontsteld. ‘Nee!’

Antonius overhandigde de brief aan Van Iperen. ‘Lees dit maar.’ Hij kon het niet opbrengen het zelf te doen.

Van Iperen keek verbaasd op. ‘Dit is het handschrift van Valentijn, geen twijfel mogelijk.’ Hij keek hem vragend aan. ‘Heeft Jacob Valentijn dit geschreven?’

‘Ja. Dat leg ik zo wel uit. Lees nou maar.’

Van Iperens ogen vlogen zwijgend over de tekst, de ontsteltenis van zijn gezicht af te lezen. Zo nu en dan las hij hardop. ‘Ik, Zheng Cheng-Gong, Heer met de keizerlijke achternaam... onder het Hemelse Mandaat gegeven door de Zoon van de Hemel, schrijf u, gouverneur Coyett... geef u de gelegenheid om u over te geven… Als u zich overgeeft… dan zal zelfs het kleinste sprietje gras niets worden aangedaan.’

Beyer lachte spottend bij het horen van de laatste zin. Frederic strekte zijn hand uit, waarop Van Iperen de brief aan hem gaf. Hij las de brief aandachtig, en liet zich neerslachtig in zijn stoel zakken. Hij vloekte. ‘Heeft Jacob dit soms onder druk geschreven?’

‘Ja. Ze hebben hem geslagen, en hij hield zich sterk. Maar toen dreigden ze zijn familie wat aan te doen.’ Frederic knikte begrijpend, de hoeken van zijn mond naar beneden getrokken in ernst.

Antonius wist wat er door zijn hoofd ging. Ook hij zou waarschijnlijk zijn gezwicht als het om zijn gezin zou gaan.

‘Frederic, ze behandelen hem goed, ook zijn familie. De kans is groot dat hij met Koxinga mee zal werken om dat zo te houden. Waarschijnlijk zal hij hen alles vertellen wat ze van hem willen weten.’

De twee mannen keken elkaar veelbetekenend aan. Ze wisten allebei wat voor schade Valentijn aan zou kunnen richten, hoe hij hun zwakten bloot zou kunnen leggen door te zeggen wat hij wist. ‘Frederic, er is nog iets dat je moet weten,’ zei hij somber. ‘Ting-Bin is daar ook, bij Koxinga.’

‘Ting-Bin? Die verraderlijke klootzak!’ gromde Van Iperen. Naast hem sloeg Van Aeldorp een harde vuist tegen de deurpost, zijn kaken woest op elkaar geklemd.

‘Dat hadden we kunnen verwachten,’ zei Frederic. ‘Het wordt met de minuut erger. Hij heeft jouw kinderen, Antonius,’ zei hij zacht. ‘Wanneer zei hij dat je terug moest zijn?’

‘Binnen vierentwintig uur. Hij zei dat hij daarna niet langer in kon staan voor hun veiligheid.’ Antonius viel stil. Hij voelde zich ineens heel oud, en leeg. Beyer schudde beduusd zijn hoofd en mompelde iets over dat de man het kwaad zelf was.

‘Dan moet je meteen teruggaan,’ zei Frederic beslist. Hij krabde achter zijn hoofd, de spanning van zijn gezicht af te lezen. ‘We staan voor een groot dilemma, Antonius. Hier moeten we ons over beraden. Als we tot een besluit zijn gekomen...’ Hij haalde adem en zuchtte, ‘Dan zullen we hen het teken geven vanaf het fort. Het witte vaandel betekent dat we ons overgeven. En de rode als we besluiten te vechten.’ Zijn blik ging naar Anna, een blik vol van medeleven.

‘Nee, Frederic,’ zei Antonius rustig. ‘Dat zal ik niet toelaten. Ik wil niet eens dat je dat overweegt. Je mag je niet overgeven ter wille van mij.’ Zijn stem zakte een octaaf lager. ‘Zelfs niet ter wille van mijn kinderen.’

Anna’s ogen vlogen. ‘Antonius! Nee! Je kunt niet teruggaan, ze zullen je doden. De kinderen… gouverneur, nee, alstublieft. Luister niet naar hem!’ Maar toen zag ze dat hij zijn beslissing allang had genomen, dat haar smeekbeden geen zin meer hadden. Machteloos vloog ze op hem af, haar vuisten tegen zijn borstkas, hysterisch gillend van ellende. Hij ving haar polsen op en trok haar snikkend tegen zich aan. Beyer kwam naar haar toe, onttrok haar voorzichtig uit zijn armen en leidde haar naar een stoel, waar ze neerslachtig instortte en zich volledig overgaf aan haar misère. De anderen keken hulpeloos toe.

‘Ik stel voor dat je die brief nu schrijft, Frederic,’ zei Antonius resoluut. ‘Als ik op tijd terug wil zijn.’

Frederic keek naar Van Iperen. ‘Meneer van Iperen’, begon hij formeel. ‘Hoe stemt u?’ De hoofdkoopman slikte, zijn gezicht werd bleek. Iedereen keek hem vol verwachting aan.

‘Ik vind dat we moeten vechten.’ Hij wendde zijn gezicht af in schaamte. Hij kon zich er niet toe brengen om Antonius of Anna in de ogen te kijken.

‘Kapitein van Aeldorp?’ Van Aeldorp twijfelde niet, en knikte.

‘Vechten, meneer.’ Antonius kon het hem niet kwalijk nemen. De man was militair van beroep. Het was aan hem om Formosa te verdedigen.

Frederic keek vragend naar Beyer, maar die schudde vermoeid het hoofd. ‘Nee. Mijn stem krijg je niet. Ik ben arts en ik wil geen oorlog op mijn geweten hebben.’ Hij verliet de snikkende Anna en greep de gouverneur hard bij zijn arm. ‘Ik waarschuw je, Frederic. Onderschat deze man niet, of zijn leger bij het nemen van dit besluit. Zijn leger is zo goed getraind en gedisciplineerd als mogelijk is, en de man is geobsedeerd door het idee dat hij hiervoor is voorbestemd, dat Formosa van hem zal zijn. Het zal een lang, moeilijk gevecht worden als je ervoor kiest om tegen hem te vechten.’

Frederic keek bedenkelijk voor zich uit. Antonius zag de uitdrukking op zijn gezicht. Wat hij ook zou beslissen, het was niet langer zijn strijd, die van hem was al verloren. Hij liet zijn ogen naar de grond zakken. Frederic zou uiteindelijk dit verschrikkelijke besluit zelf moeten nemen, alleen. Hij benijdde hem zijn positie niet.

‘Goed dan,’ zei Frederic, uitgeblust. ‘Ik zal de brief onmiddellijk laten opstellen. Daarna laat ik je zo snel mogelijk te paard terugbrengen om geen tijd te verliezen.’

***

Generaal San-Ge strekte gebiedend zijn hand uit om hem de verwachte boodschap uit handen te nemen, maar de Nederlander negeerde hem. De missionaris stapte San-Ge voorbij en kwam zelf op hem af om de brief aan hem te overhandigen. Hij durfde hem nog recht in de ogen aan te kijken ook.

Koxinga stond op en bekeek Hambroek aandachtig. Met een lichte knik van zijn hoofd liep hij om hem heen. ‘Breng zijn kinderen hier,’ zei hij zonder zijn blik af te wenden.

Een paar minuten later vielen de kinderen van de missionaris de tent binnen. De jongen gooide zich snikkend tegen zijn vader aan en greep zijn been angstvallig vast, zijn ogen dichtgeknepen in een bewonderenswaardige poging om zijn tranen te bedwingen. Het meisje omhelsde haar vader en beet op haar lip, de tranen stroomden over haar gezicht. De missionaris hield zijn twee kinderen stevig tegen zich aan gedrukt.

Koxinga gaf de brief aan Ting-Bin, die de inhoud snel doorlas. Hij dacht enige teleurstelling bij de tolk te bespeuren. ‘Wat staat er?’ vroeg hij.

‘“Wij hebben uw brief in goede orde ontvangen via de waarde dominee Hambroek, hoofd van de christelijke missie op Formosa,”’ vertaalde Ting-Bin. ‘“Wij begrijpen wat u van ons verlangt, wij kunnen u hierop maar een mogelijk antwoord geven. Wij, in eer van de almachtige God, ons vaderland en de heren van de VOC, hebben gezworen om dit fort met onze levens te zullen verdedigen. De soldaten die u op ons af zult sturen zullen getuige zijn van de kracht van ons besluit. Wij staan bij dit besluit. Hoogachtend, Frederic Coyett, gouverneur van de VOC te Formosa.”’

Ting-Bin keek hem verbaasd aan. Het was duidelijk dat hij had verwacht dat de Hollanders zich zonder meer zouden overgeven, dat dit een onverwachte tegenvaller was. Maar Koxinga niet. Hij had van het begin af aan al gedacht dat de gouverneur geen man was die het eiland zo gemakkelijk op zou geven. Natuurlijk zou hij verzet bieden, dat was te verwachten. Dat had hij zelf waarschijnlijk ook gedaan in zijn plaats.

Hij liep naar Hambroek en ging pal voor hem staan. De missionaris maakte zich los van de omhelzing van zijn kinderen en kwam overeind, zijn uitdrukking trots.

‘U hebt de gouverneur gezegd dat hij moet vechten, niet?’ Het was geen vraag, eerder een verklaring.

Hambroek knikte. ‘Ja, heer Koxinga, dat heb ik inderdaad gedaan.’

Koxinga overwoog het antwoord zorgvuldig en duwde zijn tong bedachtzaam tegen de binnenkant van zijn rechterwang, waardoor die uitpuilde. Met een ernstig gezicht wreef hij over zijn kin. Toen glimlachte hij. Hij had zijn besluit genomen, en gebaarde naar generaal San-Ge, die meteen knikte.

‘Neem de missionaris en de jongen mee,’ beval San-Ge een van de soldaten. ‘Laat het meisje bij Heer Koxinga. Dat is de prijs die haar vader zal moeten betalen voor zijn koppigheid.’ Hij keek naar Ting-Bin in afwachting van zijn vertaling, maar die aarzelde.

‘Ting-Bin! Vertaal wat ik zojuist heb gezegd!’

Ting-Bin herstelde zich. ‘Het meisje moet hier blijven, bij Heer Koxinga,’ zei hij onzeker.

De ogen van het meisje gingen vragend van haar vader naar hem. Het was duidelijk dat zij het niet begreep. Maar haar vader begreep het maar al te goed. De missionaris wierp zich woest in zijn richting, en had hem mogelijk met zijn gewicht gevloerd als twee van zijn bewakers hem niet van achteren hadden vastgegrepen.

‘Nee!’ schreeuwde Hambroek, en probeerde zich met alle macht los te wrikken. ‘Nee! Laat haar met rust! Ze is nog een kind!’

‘Ze ziet er anders niet uit als een kind. Mooi jong ding, uw dochter.’ Koxinga naderde het trillende meisje en raakte haar wang, streelde haar langzaam langs haar nek naar beneden over haar buste, in het volle zicht van haar vader. Hij schatte haar leeftijd rond vijftien, zestien jaar. Door haar rijpe lichaam niet langer een kind, maar nog net niet een vrouw.

‘Hoe heet je?’

‘Johanna.’ Het kwam eruit als een zucht.

‘Waag het niet haar aan te raken, jij monster! Je zult hiervoor branden in de hel!’ Hambroek bleef worstelen om vrij te komen, en slaagde erin om zich even los te wrikken. Hij viel klunzig aan zijn voeten, waarop een van de bewakers bovenop hem sprong en hem de adem uit zijn longen nam.

‘Neem hem mee!’ beval Koxinga. ‘Iedereen weg. Behalve jij, Ting-Bin. Jij blijft hier.’

Ting-Bin knipperde beduusd met zijn ogen en nam opnieuw zijn plaats in.

‘Johanna!’ schreeuwde de missionaris weer voordat hij de tent uit werd gesleurd. ‘Jij klootzak!’ spuwde hij in zijn richting. ‘Als jij haar maar aanraakt, dan zweer ik dat je eeuwig zult branden in de hel!’

Koxinga keek hem aan, totaal niet onder de indruk. De bewakers moesten hem en zijn zoontje spartelend bij hun ledematen de tent uit dragen. De jongen schopte en sloeg om zich heen en vloekte, een echo van de woorden die zijn vader zojuist had gebruikt.

‘Vader! Hendrik!’ Johanna brak los van haar bewaker en vloog huilend op hem af, maar een van de soldaten greep haar zonder enige moeite bij haar arm en hield haar vast totdat ze eindelijk ophield met tegenstribbelen. Toen duwde de soldaat haar zacht in de richting van Koxinga.

‘Uw oorlogsbuit, Heer Koxinga,’ grijnsde de man breed. Hij wierp een begerige blik op de zachte rondingen van het lichaam van het meisje, smakte wellustig met zijn lippen en verliet de tent.

Koxinga keek haar aan. Ze was jong en onschuldig, dat was duidelijk. Trillend als een rietje stond ze voor hem, nieuwe tranen dreigden opnieuw over haar wangen te stromen. Langzaam liep hij naar haar toe, gefascineerd door haar exotische, grijsgroene ogen en het als zijde ogende, koperkleurige haar. Zijn geslachtsdeel kwam tot leven bij de gedachte haar te nemen. Hij greep haar bij haar taille en legde haar in één beweging op de mat en ging bovenop haar liggen. Hij greep naar de klem in haar haar, waardoor het vrij kwam in een cascade van krullen. Hij rukte er hard aan en dwong haar om hem aan te kijken. Met beide handen scheurde hij het lijfje van haar jurk open, wat een kreet van schrik van het meisje teweegbracht. Hij staarde naar de volle, romige borst en nam die in de palm van zijn hand, zijn hele wezen gefascineerd, zijn geslachtsdeel hard en kloppend. Haastig reikte hij met zijn handen naar haar rokken, en trok die omhoog om haar bleke dijen te ontbloten. Nog even worstelde hij om haar te ontdoen van haar ondergoed en hief ongeduldig zijn heupen boven die van haar. Vlak voordat hij bij haar binnendrong keek hij haar recht in de ogen. Dit was zijn recht. Zij was zijn prijs, zijn oorlogsbuit. Maar wat hij toen zag benam hem de adem.

Niet langer zag hij Johanna, de dochter van de hoofdmissionaris, terwijl ze hevig snikkend onder zijn gewicht vast lag geklemd, hulpeloos en bang. Wat hij zag was zijn bloedeigen moeder. Hij zag zijn moeder, zoals hij zich die in zijn nachtmerries had voorgesteld op het moment dat ze werd verkracht, keer op keer, door een heel leger van zweterige, stinkende Mantsjoes, hun vette vlechten bungelend in haar gezicht terwijl zij zich bij haar binnendrongen om hun lusten te verzadigen, haar gegil van angst verloren aan dovemans oren. Toen kwam dat andere beeld, dat beeld dat hem jarenlang had achtervolgd, van haar lichaam, bungelend aan die tak, bloed dat langs de binnenkant van haar dijen stroomde vermengd met de regen.

Het beeld verdween net zo snel als het was gekomen. De illusie was verdwenen, net zoals zijn erectie. Gefrustreerd klauterde hij bij het meisje vandaan en bedekte zijn verslapte geslachtsdeel met schaamte, de opwinding voorbij.

Vanaf de grond keek het meisje tegen hem op, gehavend, angstig en volledig verward.

Met een rood gezicht liep hij naar Ting-Bin, die discreet zijn rug had gekeerd.

‘Ting-Bin! Kijk me aan!’ Gehoorzaam draaide Ting-Bin zich om. Zijn gezicht vertrok van schrik door zijn plotselinge nabijheid.

‘Jij... jij zult hier nooit een woord over spreken, tegen niemand,’ fluisterde hij met een lage, dreigende stem. ‘Geen woord. Als ik merk dat dit ooit bij iemand ten gehore komt, dan weet ik dat jij het was. Dan zal je het weten. Geen woord hierover. Voor zover mijn mannen weten heb ik het meisje geschonden. Begrepen?’

‘Zeker, excellentie, zeker. Ik begrijp het volledig,’ haastte Ting-Bin zich te zeggen, ineengedoken van schrik.

Koxinga liep terug naar Johanna, die nog steeds als verlamd voor zich uit staarde, half zittend, half liggend, haar deels ontblote lichaam gesteund op haar ellebogen.

‘Ting-Bin! Geef haar thee.’

Ting-Bin kwam snel naar voren en schonk met onvaste hand de goudgele, dampende thee in een kop.

Koxinga hielp het meisje overeind, nam de kop van Ting-Bin en gaf die aan haar. Met trillende handen nam ze het van hem aan en dronk er gretig van, zonder maar een moment haar ogen van hem af te halen.

‘Drink,’ drong hij aan. ‘Het zal je goed doen.’ Met een zucht nam hij plaats op een keramische kruk en keek hoe Johanna grote slokken nam van de hete thee totdat die op was. Koxinga stond op, nam de mok uit haar hand en plaatste die op de kruk. Hij reikte naar de grond, greep een handvol vochtig zand en smeerde dit tot haar stomme verbazing over de rug van haar jurk, tot op haar billen. Toen spuugde hij in zijn hand en smeerde het vuil over haar wangen, tilde haar rok omhoog en scheurde die aan de voorkant open tot op haar dij. Vanuit de hoek van de tent volgde Ting-Bin het vreemde ritueel met voorzichtige belangstelling.

Koxinga stapte naar achteren om zijn handwerk te bewonderen, tevreden. Volslagen overdonderd bracht het meisje een bevende hand naar haar lijfje om zichzelf te bedekken.

‘Dat ziet er overtuigend genoeg uit. Meer thee! Ook voor haar.’ Ting Bin schonk opnieuw bij. Koxinga ging weer op de kruk zitten, zijn uitdrukking somber. Johanna wendde haar ogen af, haar armen tegen haar ontblote borst gedrukt.

‘Je vader zal geloven dat ik jou heb ontmaagd. Mijn mannen verwachten dat van mij.’ Hij liet zijn blik zakken en staarde in gedachten verzonken in zijn thee. Ting-Bin vertaalde zijn woorden langzaam, aarzelend.

‘Ik kan het niet,’ zei Koxinga zacht. ‘Mijn moeder was door vijandelijke troepen verkracht, net als alle vrouwen van het huishouden. Ze hebben ook mijn kleine zusje gedood. Waarschijnlijk hebben zij haar ook verkracht, de beesten.’ Hij spuugde venijnig naar de grond. ‘Mijn moeder heeft zichzelf daarna opgehangen.’ Na Ting-Bins vertaling viel hij stil. ‘Jouw vader is een dwaas,’ zei hij na een tijd. ‘Een dwaas, maar wel een bewonderenswaardige. Hij riskeert veel om zijn volk te redden. Hij heeft zelfs jou geriskeerd voor zijn principes. Daar heb ik bewondering voor.’ Opnieuw staarde hij in zijn thee, die hij na een laatste slok leegdronk.

Het meisje bleef hem aanstaren, haar ogen op hem gefixeerd als een angstige gazelle gevangen in de blik van een hongerig roofdier. Koxinga keek weg, nog steeds schaamde hij zich voor wat hij bijna had gedaan. Als hij haar had genomen, dan was hij geen haar beter geweest dan de mannen die zijn moeder op brute wijze hadden verkracht en de dood in hadden gejaagd. Nog nooit had hij een vrouw hoeven dwingen, hij wist nu dat dat niet in hem zat.

‘Jouw volk, de Hollanders, zij zijn niet mijn vijand. Jullie zitten gewoon in de weg, jullie horen hier niet. Jouw vader heeft een ernstige fout gemaakt toen hij de gouverneur aanmoedigde om tegen mij te vechten. Hij had hem moeten adviseren zich over te geven. Het was dom om zich erin te mengen. Ik had gehoopt dat er geen oorlog zou zijn. Ik wil helemaal geen oorlog. Er is al genoeg gevochten.’ Hij voelde zich moe, neerslachtig. Hij zuchtte diep, en kwam langzaam overeind. ‘Wachters!’

Twee mannen kwamen onmiddellijk de tent binnen en grinnikten schalks bij het zien van Johanna, haar losse, warrige haar tot ver over haar schouders, het gezicht bevuild, de kleren gescheurd tot op haar heup. Hij zag hun benijdende, begerige blik en wist wat ze dachten. Aha, Heer Koxinga heeft het geluk dat hij met het meisje mag doen wat hij wil! Het exotische rode haar, de bleke huid met sproeten, de volle rondingen van haar lijf... Hij knikte met een glimlach in hun richting, tevreden met de illusie die hij voor zijn mannen had gecreëerd.

‘Neem haar mee naar haar vader, maar houd haar op afstand. Laat hem haar zien, toon hem wat ik met zijn dochter heb gedaan. Dat zal hem leren.’

Zodra de mannen met haar vertrokken wendde hij zich opnieuw tot Ting-Bin, zijn ogen zwart en dreigend. ‘Je weet het,’ zei hij met vervaarlijk lage stem. ‘Jij zwijgt hierover. Als het graf.’

‘Als het graf, Heer Koxinga, natuurlijk Heer Koxinga,’ zei Ting-Bin met heftig knikkend hoofd.

Koxinga liep de tent uit, achter Johanna en de bewakers aan. Hij wilde getuige zijn van het moment dat de missionaris zijn dochter zag, gehavend en al. Hij werd op de voet gevolgd door Ting-Bin, die duidelijk dezelfde gedachte had.

Ze hadden hem bewust vlakbij de tent vastgebonden, Hendrik aan zijn zij. Het was een wrede zet, binnen gehoorafstand van alles wat er zich in de tent afspeelde. Een kwartier was ze misschien binnen geweest met dat monster. Maar voor hem leek het wel een eeuwigheid. Hij had alles moeten aanhoren. Elke snik en gil die zij had uitgebracht had voor hem duistere beelden opgeroepen in zijn hoofd van hoe zijn dochter daarbinnen werd verkracht. Hij huilde, gefrustreerd door zijn hulpeloosheid, gekweld door zijn twijfel en gevoelens van schuld. Bij iedere kreet van haar wilde hij zijn oren met zijn handen bedekken, maar die zaten vastgebonden achter zijn rug, en hij werd gedwongen om het allemaal aan te horen.

‘Johanna!’ Hij klauterde met moeite overeind toen hij haar zag, het haar verwilderd, haar kleding aan stukken gescheurd, haar borst half ontbloot. Toen ze hem zag trok ze naar hem toe, maar ze werd teruggehouden door de ijzeren greep van de bewaker. Hij probeerde zich los te wrikken van de touwen die hem aan de boom achter hem ketenden, waardoor zijn handen alleen maar meer afknelden. ‘Johanna! Het spijt me zo. Het spijt me, het was niet mijn bedoeling om...’ Wanhopig viel hij weer snikkend op zijn knieën. Toen zag hij Koxinga. De woede die hij voelde gaf hem opnieuw kracht om overeind te komen, in een zinloze poging zich op zijn vijand te storten. Met zijn volle gewicht gooide hij zich naar voren, maar de paal waaraan hij was vastgeketend gaf niet mee. Hij negeerde de pijn aan zijn gekneusde polsen.

‘Jij miezerig stuk stront!’ schreeuwde hij. ‘Jij zult hiervoor boeten in de hel!’

Koxinga keek hem stoïcijns aan, zijn woorden deden hem weinig.

‘Vader!’ riep Johanna, die nog steeds worstelde om los te komen van haar bewaker. ‘Vader, kijk mij aan! Kijk naar me, alstublieft!’

Hij hoorde haar, maar de tranen van woede en frustratie verblindden hem.

‘Papa!’ riep ze weer. ‘Nee, papa. Het is niet... hij heeft niet... ’ Hij probeerde te focussen, hij probeerde haar in de ogen aan te kijken. Iets in haar stem? Ze schudde nadrukkelijk met haar hoofd. ‘Nee, hij heeft niet...’ Eindelijk drong het tot hem door. Hij staarde haar aan, nam haar gezicht in detail in zich op. Achter haar stond Koxinga, die hun woordenwisseling met belangstelling volgde. Ting-Bin stond pal naast hem, zijn handen kuis voor zijn schoot gevouwen, zijn ogen afgewend. Antonius keek haar weer aan. Haar uiterlijk, alles wat hij aan haar zag bevestigde zijn angsten. Maar ze schudde haar hoofd, ze leek te ontkennen wat er was gebeurd. Haar lippen vormden een woord. ‘Nee,’ dacht hij dat ze probeerde te zeggen. ‘Het is al goed.’

Voor het eerst werd hij zich bewust van de soldaten en officieren om hem heen, van de blikken die zij op zijn dochter hadden gericht. Ze gniffelden en maakten grove gebaren met hun handen, duidend op seksuele handelingen. Ze lachten over de wellust van hun opperbevelhebber. Ineens begreep hij het. Hij wist helemaal niet met zekerheid wat er zich werkelijk in die tent had afgespeeld, ook al had het er alle schijn van, ondanks de kreten die hij had gehoord van Johanna, en ondanks haar verschijning. Misschien dat Koxinga haar niet werkelijk iets had aangedaan, in elk geval niet wat hij vreesde. Misschien was het allemaal een grote schijnvertoning, om hem te kwellen, te bestraffen voor zijn trots, zijn koppige weigering om de gouverneur aan te sporen tot overgave. Maar ook om zijn eigen mannen in de waan te houden. Zij verwachtten allemaal van hun leider dat hij zijn dochter zou nemen om met haar te doen wat hij wilde, als buit, als beloning, als statussymbool van zijn macht. En dat was zijn straf geweest: waarschijnlijk was hij een van de weinige mannen die ooit had gedurfd Koxinga iets te weigeren.

Hij kalmeerde. Niet langer trok hij aan de touwen die zijn handen afknelden. Johanna zag dat hij het begrepen had, ook zij werd nu rustiger. ‘Johanna,’ zei hij met een zucht. ‘Lieve Johanna...’

‘Neem de kinderen van de missionaris mee,’ beval Koxinga zijn mannen. ‘Zorg ervoor dat ze veilig terug naar hun eigen mensen worden gebracht, nog voor het achtste uur.’ De mannen keken op, verbaasd.

‘De missionaris is een eervol, moedig mens,’ verklaarde hij luid voor alle aanwezigen. ‘Hij heeft zijn missie volbracht, en is naar ons teruggekeerd. Hij hield zijn woord. Ook ik zal mij aan mijn woord houden.





XIX


De belegering van fort Zeelandia


Vlak na het achtste ochtenduur, nadat het rode vaandel boven het fort was gehesen en Johanna en Hendrik Hambroek weer met hun moeder waren herenigd, kwam Van Aeldorp met een bleek gezicht zijn kantoor binnenvallen.

‘Kom gauw. Er gebeurt wat op het strand. Het zijn de Chinezen, ze hebben daar een aantal van onze mensen naartoe gebracht.’

Frederic snelde achter Van Aeldorp aan. Met meerdere treden tegelijk rende hij de trap op naar boven naar de buitenmuren van het fort. De uitkijk reikte hem direct zijn telescoop aan en wees in de richting van het strand. Hij drukte het instrument tegen zijn gezicht en zocht het strand af naar de beweging die hij dacht te hebben gezien met het blote oog. Daar, hij had ze gevonden, de verre gedaanten, niet meer dan anderhalve kilometer van hem verwijderd. Ze waren nu duidelijk te zien. Het verbaasde hem. De mensenmenigte die zich daar had verzameld leek zich gevaarlijk binnen het bereik van de kanonnen van Zeelandia te bevinden. Met ingehouden adem tuurde hij opnieuw door het instrument. Talloze Chinese soldaten en officieren liepen er door elkaar heen. Toen zag hij ook de anderen. Die werden meegesleurd en vooruitgeduwd, de handen achter de rug gebonden. Het waren zijn mensen, Hollandse kolonisten. Ineens kwamen ze tot een halt, waarop de gevangen op hun knieën werden gedwongen. Zijn bloed stolde toen hij besefte wat er op het punt stond te gebeuren.

‘Het ziet ernaar uit dat ze een executie uit gaan voeren,’ fluisterde Van Aeldorp in zijn oor.

‘God beware ons.’ Hij staarde naar beneden, ontzet. Ze gingen alle gevangenen doden, in het volle zicht van het fort. Naast elke Hollandse gevangene stond een soldaat met een slagzwaard, wachtend op het bevel. ‘Daar moeten zo’n twintig van onze mensen zijn.’ Hij stelde de telescoop in om te focussen op de gezichten van de Hollanders. ‘Ik zie ze. Petrus Mus, Frans van Voorn, Antonius Hambroek. Verdomme!’

Zelfs Frederic dacht op zo’n afstand met het blote oog de kenmerkende, volle haardos van Frans van Voorn te herkennen, aan de manier waarop hij was gekleed, en de wijze waarop hij zijn hoofd hield. Alle gevangenen zaten geknield, hun hoofden omlaag, de gezichten naar de grond gericht. Op dat moment keek Antonius omhoog, in de richting van het fort, alsof hij wist dat hij hem kon zien. Hij werd er meteen voor gestraft, een harde klap tegen zijn hoofd zorgde ervoor dat hij wankelde. De soldaat schreeuwde hem toe, woest dat zijn gevangene het lef had om op te kijken.

Hij liet de telescoop weemoedig zakken, en slikte.

Van Iperen en dokter Beyer hadden zich bij hem gevoegd. Met ernstige gezichten keken ze naar beneden, naar de verontrustende scène op het strand. Achter hen klonken stemmen, schel en hysterisch van angst. Voetstappen klonken op de stenen trap naar boven, en voor ze het wisten waren ze omringd door vrouwen. Ook zij hadden gehoord wat er op het punt stond te gebeuren. Hij kon het hen niet kwalijk nemen. Veel van hen hadden echtgenoten, zoons of broers van wie nog steeds niets was vernomen sinds de invasie. Ook Anna Hambroek en haar dochters Cornelia en Johanna bevonden zich onder de vrouwen die naar boven waren gekomen, en Helena. Hun blikken kruisten. Toen ze zijn uitdrukking zag snelde ze naar hem toe en greep zijn arm. Hij gebaarde met zijn hoofd in de richting van het strand, en zij volgde zijn blik.

Ze haalde heftig adem en trok bleek weg toen ze zag wat zich daar afspeelde. ‘Ze hebben Antonius. En Frans van Voorn,’ fluisterde ze geschrokken. Frederic knikte. Hij keek om zich heen en zocht tussen de dringende vrouwen langs de muur. Nog geen twee meter van hen verwijderd zag hij hoe Cornelia en haar moeder met veel duwen en trekken een plek aan de muur hadden weten te bemachtigen. Johanna was hij uit het oog verloren. ‘Ga naar hen toe,’ zei hij zacht. Ze knikte, haar gezicht grimmig, en verdween tussen de vrouwen richting Cornelia en Anna Hambroek.

Toen het tot iedereen op de muur was doorgedrongen wat voor gruwel hen te wachten stond werd het beklemmend stil. Sommige vrouwen begonnen te huilen, anderen konden alleen maar verstomd voor zich uit kijken.

Hij zag dat Helena erin was geslaagd de twee vrouwen te bereiken. Ze stond tussen hen in, haar uitdrukking grimmig. Ook de jonge Johanna had haar moeder en oudere zuster weer gevonden, zij had zich nu vastgeklampt aan de arm van haar moeder om niet opnieuw van haar te worden verwijderd in de mêlee. Cornelia stond als een standbeeld voor zich uit te staren, richting het strand. Hij draaide zich om en volgde haar blik. Door haar ogen zag hij hoe de jonge schoolmeester - de man met wie zij was verloofd - tegenstribbelde terwijl hij naar voren werd geleid en op zijn knieën werd gedwongen, het zwaard van de beul bungelend naast zijn hoofd. Cornelia’s gil suisde lang na tot in de diepte van zijn oor.

Anna Hambroek schrok van haar dochters heftige reactie en ging op haar tenen staan om over de muur heen iets te kunnen zien. Haar ogen waren minder goed, maar ook zij verstarde toen het tot haar doordrong wat er op het strand gebeurde. Haar mond viel open toen ze daar niet alleen de verloofde zag van haar dochter, maar ook haar eigen man. Helena keek hem aan, hulpeloos, terwijl ze Anna en haar twee dochters bijstond om het gruwelijke moment te doorstaan. Hij hoopte bij God dat Balthasar beneden was gebleven, dat zijn twaalfjarige zoon hier geen getuige van hoefde te zijn.

Met bonzend hart dwong hij zichzelf opnieuw om door de telescoop te kijken. Een aantal van de gevangenen verzette zich hevig, waardoor er meer soldaten aan te pas moesten komen om hen in bedwang te houden. Frans van Voorn zag lijkbleek. Een van de gevangengenomen kolonisten gaf zich over aan zijn hysterie. Zijn alles doordringende, angstaanjagende geschreeuw herhaalde zich keer op keer, als van een noodlijdend dier dat vastzit in een klem, wetend dat het sterven zal. Weer een andere gevangene viel flauw, waarop de soldaat die over hem waakte zijn broek naar beneden deed en over zijn bewusteloze slachtoffer heen plaste, tot grote hilariteit van de andere soldaten.

Toen verscheen de man over wie hij de laatste jaren zoveel had gehoord. De man van wie ze nu wisten dat ze hem wel degelijk moesten vrezen: de heer met de keizerlijke achternaam. Zelfs op grote afstand was hij van de anderen te onderscheiden: zijn lange tred, de autoritaire, zelfverzekerde houding van zijn lichaam. Hij kwam tot stilstand, plantte zijn voeten ferm in het rulle zand, vouwde de armen uitdagend en keek omhoog naar het bastion van het fort, totdat hij vond wat hij zocht.

Frederic voelde dat zijn ogen op hem waren gericht, ook al had hij hem nog nooit persoonlijk ontmoet. De bittere smaak van gal steeg naar zijn mond toen hij besefte dat dit schouwspel speciaal voor hem was bedoeld. En de voorstelling was nog maar nauwelijks begonnen.

Voor twee van de Hollandse soldaten op de muur werden de ontwikkelingen op het strand te veel, zij waren in hun onbeheerste woede begonnen met het vuren van hun wapens. Maar de afstand was te groot, hun daad zinloos. Van Aeldorp snauwde hen toe en moest hen ruw bedwingen met de mededeling dat ze hun munitie moesten sparen. Tegelijkertijd probeerden Gerrit en Van Iperen vergeefs de gillende, hysterische vrouwen tot bedaren te brengen en hen terug te sturen naar beneden, uit het zicht van het komende geweld. Dokter Beyer ontfermde zich over hen die waren flauwgevallen en trachtte hen weg te slepen, weg van het gevaar van de vertrappende voeten van anderen.

Toen zag hij Balthasar. De jongen was nog geen zes meter van hem verwijderd, en stond op een richel tegen de muur aangeleund, waardoor zijn hoofd uitstak boven dat van de hysterische vrouwen. Balthasar staarde naar beneden, zijn gezicht wit van schrik, en knipperde verward met zijn ogen. Frederic voelde een enorme drang om naar zijn zoon toe te gaan om hem daar weg te halen, zodat hij niet hoefde te zien wat er op het punt stond te gebeuren. Maar hij wist dat hij hem onmogelijk op tijd zou kunnen bereiken.

Hij wendde zich tot zijn luitenant. ‘Schiet de kanonnen af,’ beval hij met gedempte stem, zonder dat hij wist of de plek op het strand binnen schootsafstand lag. ‘Vuur ze af. Nu!’ Liever dat hun eigen mensen daar zouden sterven door hun eigen kanon en een aantal van de vijanden met zich meenamen, dan dat ze publiekelijk op deze gruwelijke manier zouden worden geëxecuteerd.

De kanonnen, al bemand en voorbereid, schoten vanaf de muren van het fort met een oorverdovende knal, wat nog meer gegil van de vrouwen teweegbracht. Maar veel zin had het niet. Zoals hij vermoedde was hun doel net buiten het bereik van het kanon.

Hij keek in de richting van Koxinga, die zich nauwelijks had verroerd bij het afvuren van het geschut. Hij en zijn mannen hadden zich duidelijk goed voorbereid bij het bepalen van de plek voor het gruwelijke schouwspel wat komen zou, waarschijnlijk hadden ze van tevoren berekend wat het bereik was van de Hollandse wapens. Of hadden ze dat vernomen van overgelopen soldaten, of van hun gevangenen, door middel van foltering.

Beneden op het strand wachtten de Chinezen totdat het waas van rook dat de schoten had veroorzaakt was weggetrokken, het zicht weer helder. Het was duidelijk dat hij de volledige aandacht wilde van het Hollandse publiek. Een teken werd gegeven. Naast iedere geknielde gevangene hieven de beulen het zwaard, wachtend op het bevel.

‘Frans! Kijk hen niet aan!’ hoorde hij Antonius roepen vanuit de verte. ‘Kijk omhoog! Naar het fort! God zal ons ontvangen!’ Het waren de laatste woorden die ooit nog zijn lippen zouden verlaten. Sommige van de hoofden werden direct van het lichaam gekliefd om door te rollen en pas een meter verderop tot rust te komen. Een enkeling bleef nog bungelen aan een bundel van zenuwen en spieren. Op het zand ontstond een macaber patroon van donker, kronkelend bloed.

De akelige stilte die was gevallen op de bastionmuur duurde maar een fractie van een seconde. Daarna klonk er een dierlijke, unanieme kreun onder de vrouwen. Anna Hambroek sloot haar ogen en omhelsde in haar wanhoop Cornelia, die in haar armen trilde als een dodelijk getroffen ree. Helena en Johanna stonden beiden als versteend te kijken.

Met afgrijzen moesten ze allemaal toezien hoe de beulen het bloed afveegden van hun zwaard en hun handen afspoelden in de opkomende branding. Cornelia viel flauw, opgevangen door Helena en een hevig snikkende Anna. Hij snelde naar voren om hen te helpen. Samen lieten ze de bewusteloze Cornelia voorzichtig tegen de muur zakken. Hij vond Balthasar, de tranen liepen de jongen over het gezicht. Zijn zoon was kind aan huis geweest bij de Hambroeks na de dood van zijn eerste vrouw, en hij wist hoe dol Balthasar op Antonius was geweest. Hij opende zijn armen, waarop zijn zoon zich hevig snikkend tegen hem aanstortte. Hij drukte de jongen wanhopig tegen zich aan en voelde hoe het verdriet zich ook van hem meester maakte.

Nadat hij zich voorzichtig uit Balthasars armen had losgemaakt en Helena zich verder over de jongen ontfermde, dwong hij zichzelf om opnieuw over de rand van de muur te kijken, naar beneden. Hij slikte pijnlijk, hapte naar adem, en voelde nu pas hoe diep hij zijn nagels in de palmen van zijn handen had gezet. Al de mensen die daar zojuist het leven hadden gelaten, had hij gekend. Cornelia, die hij van kinds af aan had zien opgroeien tot jonge vrouw, had zowel haar verloofde als haar vader verloren. Haar vader, zijn vriend. En toen keek hij recht in de ogen van de man, van wie hij wist dat het Koxinga moest zijn. Hij voelde als het ware de indringende blik, alsof de Chinees hem iets duidelijk wilde maken. Heel even dacht hij te zien dat Koxinga langzaam knikte. Toen verdween hij uit het zicht, zijn officieren achter hem aan.

De executie van de Hollandse gevangenen had een verwoestend effect op de moraal van de belegerde kolonisten in het fort. Cornelia Hambroek verkeerde voor korte tijd in shocktoestand, wat ertoe leidde dat Christian Beyer zich persoonlijk over haar ontfermde.

Haar moeder, hevig ontdaan door de meervoudige moorden en het verlies van haar man, probeerde sterk te zijn voor haar vier kinderen, vooral voor haar oudste dochter. Toen ze Johanna en Hendrik in de armen had gesloten had ze hysterisch gehuild in een bizarre mengeling van opluchting en verdriet. Koxinga had zijn woord gehouden door haar kinderen weer veilig naar haar terug te brengen, maar hij had haar echtgenoot van haar afgenomen.

Christian Beyer had Johanna in het bijzijn van haar moeder terzijde genomen en omzichtig ondervraagd over haar beproevingen in de handen van Koxinga, maar ondanks het feit dat die blijkbaar een halfslachtige poging had gedaan tot aanranden mankeerde zij niets.

Frederic dankte God voor Helena. Ze was een enorme troost voor Balthasar, en ze bleek een rots bij het opvangen van het gezin van Antonius. Hij wist dat ze nog niet zo heel lang geleden haar eerste echtgenoot had begraven in Batavia, dus ze wist als geen ander wat ze doormaakten.

Zijn eigen verdriet om het verlies van zijn goede vriend probeerde hij opzij te zetten, voor hem was er geen tijd om te rouwen.

De moorden hadden zo ook hun effect op de Hollandse soldaten. Er waren er al een aantal geweest die uit angst waren overgelopen naar de Chinezen, die hen waarschijnlijk met open armen verwelkomden, gretig naar de informatie die ze hen zouden kunnen geven. Eén van de officieren die vanaf de ene op de andere dag was verdwenen was de in Saccam gestationeerde sergeant Stockaert. Frederic was daar verbaasd over geweest: eigenlijk had hij dat niet van de sergeant verwacht. Wellicht dat de man was overgelopen vanwege zijn Chinese echtgenote, er waren er wel meer onder de kolonisten en soldaten die met Chinezen waren getrouwd. Logisch dat sommigen van hen in tweestrijd zaten met hun loyaliteiten.

Het was een vervelende ontwikkeling, maar hij had geen tijd om zich daar al te druk over te maken. Koxinga had weinig genade getoond sinds zijn troepen Formosa hadden belegerd. De uitgevoerde executies hadden alleen maar bevestigd wat ze allemaal vreesden: dat de vijand die hen de oorlog had verklaard en aan wie ze weigerden zich over te geven, wreed en vastberaden was. Zelf was hij meer vastbesloten dan ooit om het fort zo lang mogelijk te blijven behouden.

Ondanks wat er was gebeurd waren er nog steeds mannen onder zijn officieren die ervan overtuigd waren dat de Chinezen het niet in zich hadden om als een echt leger te kunnen vechten. Hij hield zijn oorlogsberaad, waarna ze besloten de Hector en de ’s Gravelande uit te sturen voor een expeditie om de voortgang van de vijand te verhinderen.

Vanaf de kust bij Saccam voeren de twee schepen uit, richting de baai van Zeelandia, waar ze tot doel hadden zoveel mogelijk jonken te vernietigen die een strategisch gelegen zandbank blokkeerden. Algauw bleek dat de kapiteins de weerbaarheid van de oorlogsjonken hadden onderschat. Met ingehouden adem moest hij samen met zijn stafleden toezien hoe de Hector, de grootste van de twee Hollandse driemasters zich op dramatische wijze had laten insluiten.

‘God, nee...’ zei hij, ontzet. Van alle kanten werd er een barrage aan schoten op haar afgevuurd. Binnen enkele minuten ontplofte het schip in een enorme wolk van splinterend hout. De Hector was verloren.

Ontsteld zagen ze hoe ook de ’s Gravelande voor hun ogen vol werd geraakt. Ze konden alleen maar hulpeloos toekijken hoe de ontvlambare lading in brand vloog. De vlammende zeilen leken het schip te veranderden in een drijvende, funeraire brandstapel. De bemanning slaagde erin het vuur te doven, maar de schade was al aangericht. Gehavend en zwartgeblakerd bereikte het schip open water en verdween richting de horizon. De twee andere, kleinere Hollandse schepen konden niets anders doen dan zich terugtrekken.

Terneergeslagen door deze tegenslag hield hij nogmaals beraad om de volgende zet te bepalen. Kapitein Pedel, die al vele jaren op Formosa had gezeten en de topografie van het eiland goed kende, gaf zich vrijwillig op voor een expeditie op het land. Hij had destijds meegevochten tijdens de opstand van 1652, en hij was ervan overtuigd dat ze nu weer zouden overwinnen.

Zelf was Frederic wat terughoudender. ‘Onderschat ze niet, kapitein. Deze mannen zijn getrainde soldaten. Bovendien hebben ze zich jarenlang staande weten te houden tegen een enorm leger Mantsjoes, en zijn ze door de strijd gehard.’

‘Meneer Coyett, met alle respect. Ik weet hoe deze mensen zijn. Het zijn geen vechters. Misschien hebben ze een aantal veroveringen gedaan op de Mantsjoes, wat veldslagen gewonnen. Echt, die miezerige Mantsjoes zijn toch niet te vergelijken met onze soldaten!’ Hij glimlachte zelfverzekerd. ‘Ik was erbij toen we het negen jaar geleden met driehonderd man moesten opnemen tegen zevenduizend Chinese opstandelingen. Met driehonderd man! En we hebben ze toen genadeloos verslagen!’ Zijn ogen werden vurig bij de herinnering. ‘Het zijn boeren, meneer Coyett, geen soldaten. Ze zullen ervandoor gaan bij het ruiken van het eerste vleugje van ons buskruit en zich overgeven bij het horen van het kanon.’

Het bleek dat zijn betoog een meerderheid onder de officieren had overtuigd, en nadat erover was gestemd werd de expeditie goedgekeurd. Ze wisten allemaal dat niets doen geen optie was. Als ze het fort zonder slag of stoot zouden laten omsingelen door de vijand dan zouden ze het zeker niet lang volhouden.

Pedel verdeelde zijn tweehonderdveertig man in twee bedrijven en sprak zijn mannen aan met vrijwel dezelfde woorden waarmee hij de oorlogsraad had overtuigd. De mannen raakten geïnspireerd door het zelfvertrouwen dat hij uitstraalde en vertrokken om de vijand tegemoet te gaan.

De met vuurwapens bewapende soldaten marcheerden in de richting van de door de Chinezen bezette zandbank, gelegen bij de ingang van de baai. Vanaf het fort schatte Frederic dat daar meer dan vierduizend Chinese troepen op hen stonden te wachten.

Het begon hoopvol. De eerste salvo’s musketschoten doorboorden het schild van de Chinezen, en daarbij werden tientallen Chinese soldaten in een klap uitgeschakeld. Het volgende salvo was net zo effectief. Nog steeds trok de vijand zich niet terug, zij bleef in formatie. Met groeiende verbazing volgde hij de voortgang, hij had het gevoel dat er iets niet klopte: dit ging te gemakkelijk. Nog meer vijandige troepen gingen neer als gevolg van het derde salvo, de lichamen stapelden zich langzaam op. Tot op het moment dat het hele Chinese regiment zich plotseling op de knieën liet vallen. Met zinkend hart wist hij instinctief wat er ging gebeuren, nog voordat hij het suizende geluid had gehoord.

Hij kon alleen maar hulpeloos toekijken hoe duizenden pijlen de lucht in werden geschoten, om in een grijze, dichte wolk over het dal te bewegen. Vanaf de hoogte van het fort had het bijna iets gracieus, als een school zilveren vissen dat zich beweegt als één. De Hollandse soldaten bij de baai konden alleen maar met afgrijzen omhoog staren. Langzaam bereikte de dodelijke stortbui van pijlen haar hoogtepunt, waardoor ze aangespoord door de zwaartekracht met verhoogde snelheid terugstortte op aarde. De soldaten probeerden dekking te zoeken, om erachter te komen dat die er niet was. Zij die aan het eerste salvo pijlschoten wisten te ontkomen vluchtten of richtten hun wapens op de boogschutters, die nog steeds in positie waren. Een tweede ssshhhoe vulde de lucht, tzuk, tzuk tzuk klonk het toen de schachten hun menselijk doel vonden.

De terugtrekkende Hollandse troepen aan de achterzijde draaiden zich om, en renden voluit in de armen van het vijandige regiment dat hen onopgemerkt van achteren had ingesloten. Ze waren in een hinderlaag gelopen. Zo vol zelfvertrouwen als ze waren geweest, zo onvoorbereid en kwetsbaar waren ze nu.

Moedeloos besefte hij hoe de Hollandse soldaten een gemakkelijke prooi vormden voor het overweldigende, gedisciplineerde Chinese leger, dat zich furieus op hen stortte zonder enig genade te tonen.

Minder dan de helft van de Hollandse troepen overleefde de veldslag. Diegenen die aan de slachtpartij waren ontsnapt waren door het diepe water van de baai gewaad en hadden uiteindelijk Zeelandia bereikt, uitgeput en terneergeslagen.

Fort Provintia was zo goed als verloren. Terwijl kapitein Pedel sneuvelde in de hinderlaag bij de zandbank waren kapitein Van Aeldorp en luitenant Gerrit met hun eenheden naar Saccam gegaan in een poging het te behouden. Ook daar hadden ze de discipline en de enorme aantallen van de Chinezen onderschat. Toen ze eenmaal beseften dat Provintia niet te redden viel, hadden ze zich haastig teruggetrokken naar Zeelandia. Het grote fort was nu hun laatste en enige toevluchtsoord.

Niemand had nu nog enige illusies dat het Chinese leger van Koxinga een gemakkelijke vijand was. Kapitein Pedel had zich vergist. Allemaal hadden ze met eigen ogen gezien dat de soldaten waartegen ze het nu moesten opnemen niets van doen hadden met de slecht voorziene rebellerende boeren waar ze in 1652 mee te maken hadden gehad. Hij had gelijk gekregen. Deze mannen hadden hun ervaring opgedaan tijdens vele veldslagen op het Chinese vasteland, tegen een beruchte vijand die tot nu toe superieur was gebleken.

Er zat weinig anders op dan te wachten. Gebaseerd op de graanreserves opgeslagen in de pakhuizen binnen het fort, dacht hij dat ze het met zijn allen ongeveer twee jaar uit zouden kunnen houden. Het enige wat ze konden doen was de belegeraars zo lang mogelijk afhouden, en bidden dat de Maria Batavia had bereikt. Hij rekende erop dat ze zo snel mogelijk hulp zouden sturen.

Niet lang daarna arriveerde een jonk met een afgezant van Koxinga. Frederic was stomverbaasd toen hij zag dat het niemand anders was dan Ting-Bin. Zijn vroegere tolk keek schichtig uit zijn ogen toen hij hem een brief overhandigde. Hij griste het met een verachtelijke blik uit zijn handen. Even was hij in de verleiding de Chinees in de boeien te slaan voor zijn verraad, maar hij besefte dat dat nu nog weinig zin had. Opgelucht dat zijn missie was volbracht ging Ting-Bin er weer zo snel mogelijk vandoor.

Zwijgend luisterde hij naar de vertaling van brief. ‘U hebt nu met uw eigen ogen kunnen zien hoe uw moedige doch dwaze kapitein tijdens de veldslag volledig is vernederd en gedood’, schreef Koxinga. ‘Hij en zijn mannen bezagen ons leger in de eerste instantie met minachting, niet als waardige tegenstanders. Zag u hoe zij hun wapens neergooiden bij het zien van mijn krijgers, om voor hun hoogmoed te worden gestraft? Is dit niet genoeg bewijs van uw onvermogen om tegen mijn leger te vechten? U en uw landgenoten tonen weinig verstand en zijn allemaal vervuld van een misplaatste trots. U bent de genade die ik bereid ben te tonen niet eens waardig. Als u erop staat om door te gaan met uw zinloze pogingen mijn leger te weerstaan met het geringe aantal soldaten dat hun toevlucht hebben gezocht binnen het fort, dan zult u daarvan de gevolgen leren kennen.

‘Luister naar wijsheid,’ vervolgde de brief. ‘Laat uw verliezen een les voor u zijn, en u eraan herinneren dat uw gezamenlijke strijdkrachten bestaan uit nog geen duizendste van die van mij. Maar als u er toch voor kiest om deze weg in te slaan, en mijn herhaaldelijke verzoeken tot overgave afslaat, dan zal ik op korte termijn het bevel geven het fort te bestormen. We zullen het aanvallen, veroveren en verwoesten totdat niet één steen overeind blijft staan. Wees gewaarschuwd dat indien ik dat zou willen, ik hemel en aarde kan laten bewegen om mijn doel te bereiken, want de overwinning op Formosa is mijn lot. Ik raad u aan mijn woorden zorgvuldig in overweging te nemen.’

Hij voelde dat alle ogen op hem waren gericht nadat de vertaling van de brief was voorgelezen. Hoe provocerend en neerbuigend de brief ook was, op hem had hij precies het tegenovergestelde effect. Hij keek vastberaden voor zich uit.

‘We geven ons beslist niet over,’ zei hij nors tegen de aanwezigen. ‘We blijven hier, en we zullen vechten tot het laatst.’

***

Door de woeste zeeën van de zware moesson bereikte de Maria Batavia pas begin juni, twee dagen nadat de Carolina van Klenk van Odessa vanuit Batavia was vertrokken naar Formosa. Aangewakkerd door de sterke zuidelijke wind had de Carolina veel vaart gemaakt om Klenk naar zijn bestemming te brengen. Nog geen vijfentwintig kilometer had er tussen de twee schepen in gelegen toen zij elkaar passeerden, ongezien en onwetend van elkaars missie.

Gouverneur-generaal Maetsuijker trok bleek weg toen de kapitein van de Maria hem vertelde over de inval van Formosa. Maandenlang had hij de tekenen genegeerd, de herhaaldelijke waarschuwingen en verzoeken van Frederic Coyett voor versterkingstroepen terzijde gelegd, erin berustend dat zij niet meer waren dan de overdrijvingen van een paranoïde, bange man. Nu pas besefte hij dat hij zich had laten adviseren door mannen met hun eigen bedoelingen, bittere mannen die hem een hele andere werkelijkheid hadden voorgelegd om hun persoonlijke vetes met Coyett af te kunnen rekenen. Waarom had hij dat niet eerder gezien? Zelden had hij zich zo vergist. Hij vervloekte admiraal Van der Laan voor zijn totaal verkeerde inschatting en Verburgh dat hij hem aan het twijfelen had gebracht over Coyett. Maar vooral vervloekte hij zichzelf: hij had naar hen geluisterd, hij had zichzelf laten beïnvloeden en hij was degene die verantwoordelijk was voor het uiteindelijke besluit.

Bijna onmiddellijk stuurde hij een snel jacht om het schip van Klenk van Odessa in te halen en die op te hoogte te brengen van de belegering van het eiland. Vervolgens mobiliseerde hij een vloot om de kolonisten op het eiland terzijde te staan, maar er waren maar weinig capabele officieren die zich op een dergelijk ondankbaar, hachelijk avontuur wilden storten.

Vanwege het gebrek aan alternatieven stuurde hij uiteindelijk de enige man die ertoe bereid was: Cauw, een advocaat zonder enige militaire ervaring. De man stotterde zo hevig dat hij vaak het mikpunt was van spot en treiterijen, ondanks zijn scherpzinnigheid en bekwaamheid als jurist. Zwaar gefrustreerd dat hij altijd werd gepasseerd door anderen in zijn vakgebied vanwege zijn spraakgebrek, besloot Cauw de uitdaging te accepteren. Hij voer uit met een vloot van tien schepen en zevenhonderd man. Intussen belemmerde de hevige moessonwind het uitgestuurde jacht om de Carolina op tijd te waarschuwen. Tegen de tijd dat de uitkijk het schip eindelijk in zijn vizier had, was het al te laat. Het schip van Klenk van Odessa had de kust van Formosa al bereikt.

***

Voor de vijfde keer tijdens de reis las Klenk van Odessa de instructies door die hij van gouverneur-generaal Maetsuijker had gekregen. Aan hem was nu de taak Coyett te informeren dat hij uit zijn functie was ontheven. Maetsuijker had hem voorzien van een officiële brief voor Coyett waarin die werd beschuldigd van het saboteren van de geplande aanval op Macao. Zowel van Coyett als Valentijn werd verwacht dat zij zich onmiddellijk zouden melden in Batavia om verslag te doen en zich te verantwoorden voor hun wanbeleid.

Het was nu aan hem om leiding te geven aan Formosa. Hij was opgetogen over zijn aanstelling als gouverneur van het eiland, een functie waarvan hij vond dat hij die meer dan verdiende. Hij kende Frederic Coyett niet persoonlijk, maar hij had maar al te graag het oordeel van Verburgh en Van der Laan als de waarheid geaccepteerd zonder er al te veel bij stil te staan.

Hij las de documenten die hij aan Coyett diende te overhandigen opnieuw. Telkens weer repeteerde hij in gedachten wat hij tegen hem zou zeggen en oefende een toepasselijk spijtige blik die hij bij het melden van het nieuws zou tonen. Hij mijmerde over de macht die zijn nieuwe functie hem zou geven en bestudeerde opnieuw de boeken en landkaarten van China en Formosa die Verburgh hem had gegeven. Vastbesloten was hij om van zijn nieuwe functie een succes te maken. Ook was hij van plan er alles aan te doen om de bevolking van Formosa ervan te overtuigen dat het harde, onverbiddelijke bewind van Coyett tot het verleden zou behoren en dat de VOC, onder zijn leiding, haar handelen richting het volk zou verbeteren.

Dertig zeemijl van hun eindbestemming verwijderd borg hij de documenten zorgvuldig op, en hield toezicht op het inpakken van zijn hutkoffer. Boven zijn hoofd dacht hij stemmen te horen, er werd geroepen, voetstappen renden haastig over het dek. Hij wierp een nonchalante blik naar buiten door de patrijspoort aan bakboord. Niets te zien. Nieuwsgierig naar de aanleiding van alle commotie aan dek beklom hij de trap, waarboven de kapitein hem met een lijkbleek gezicht op stond te wachten.

‘Er is iets dat u moet zien, meneer Klenk.’ De kapitein overhandigde zijn telescoop en wees richting stuurboord, waar de bemanningsleden met luide stemmen door elkaar heen praatten.

‘Godallemachtig!’ Klenk liet de kijker zakken en keek de kapitein verbijsterd aan. ‘Er ligt daar een hele armada!’ Hij drukte het instrument opnieuw tegen zijn wenkbrauw. Kilometers lang bevonden zich ontelbare schepen langs de kust. Zijn mond voelde droog aan. ‘Wat zijn dat voor schepen? Waar komen ze vandaan? Kunt u dat zien?’ Hij gaf de telescoop terug aan de kapitein, die het uit zijn hand griste.

‘Chinezen, meneer Klenk van Odessa,’ antwoordde die, nog steeds turend door de telescoop. ‘Zonder enige twijfel. Honderden, op het eerste gezicht. Misschien wel duizend.’

‘Dat kan niet! Wat heeft het te betekenen?’

‘Het ziet eruit alsof het eiland is belegerd. Ze hebben de toegang tot de baai volledig afgesloten. Daar komen we met geen mogelijkheid doorheen. Kijk maar.’

‘Denkt u dat ze ons hebben gezien?’ vroeg Klenk. De kapitein keek nogmaals, langer ditmaal. Een aantal van de oorlogsjonken leek in hun richting te varen, waardoor ze een blokkade vormden tussen hen en de kust. Maar geen van de schepen kwam op hen af.

‘Ja, maar ze laten ons met rust. Tot nu toe dan. Zo te zien zijn ze vastberaden ons te belemmeren het eiland te bereiken.’

Klenk staarde verbijsterd naar de enorme vloot die zich langs de kust had verzameld. De vele wijnrode, geribde zeilen oogden als de vleugels van een exotische drakenkolonie.

‘Meneer, als u wilt kunnen we terugvaren richting het zuiden van het eiland, de stranden daar zijn wel bereikbaar. We kunnen daar een sloep uitzetten met een bode om de gouverneur te laten weten dat u bent gearriveerd.’

Klenk hoorde hem niet, hij hoorde alleen het alles overheersende gebonk van zijn hart. In zijn ambitie om Coyett te vervangen als gouverneur was hij blind afgegaan op admiraal Van der Laans geruststellingen dat Formosa absoluut geen gevaar liep. Nooit had hij stilgestaan bij de mogelijkheid dat Formosa wel kwetsbaar kon zijn. Geen moment had hij gedacht dat hij het eiland zo aan zou treffen, belegerd en omsingeld. Als dit de armada was van die piraat Koxinga, wat volgens de kapitein heel goed mogelijk was, dan had die in alle waarschijnlijkheid de kolonisten de oorlog al verklaard.

Pure paniek borrelde in hem op en greep hem bij zijn strot. Dit had hij totaal niet verwacht. Ineens werd hij zich bewust dat hem wat werd gevraagd.

‘Wat? Wat zei u?’ stamelde hij, terwijl het koude zweet over zijn hele lichaam uitbrak.

‘Ik vroeg of u wilde dat we een stuk terugvaren naar de stranden in het zuiden, dan zetten we een sloep uit met een bode om de gouverneur te waarschuwen dat we er zijn.’

Klenk keek de man verbouwereerd aan. Het duurde een tijdje voordat de woorden van de kapitein daadwerkelijk tot hem doordrongen, alsof hij een muur om zich heen had opgetrokken, waardoor niets in staat was hem te bereiken. Hij wilde het ook niet horen. Dit was totaal niet wat hij had verwacht. Het verwonderde hem hoe bewonderenswaardig rustig en praktisch de kapitein eronder bleef. ‘Ja,’ antwoordde hij eindelijk, en vermande zich. ‘Ja, doet u dat, kapitein.’ Hij keek beduusd naar de gigantische, overweldigende vloot die hen verhinderde het eiland te bereiken. Zijn hersens leken bevroren, verlamd. Hij had werkelijk geen idee wat hij moest doen.

***

‘Meneer Coyett!’ Luitenant Gerrit viel opgewonden bij hem binnen. ‘Er is bericht uit Batavia. Komt u snel.’ Frederic liep snel achter hem aan over het plein, waar een groepje zwaar bewapende mannen, onder wie twee inheemse gidsen, hem op stond te wachten.

‘Heren. God zij dank,’ zei hij, opgelucht. ‘We hadden uw schip in de verte al aan zien komen. U bent er gelukkig in geslaagd de blokkade te doorbreken.’

Een van de mannen stapte naar voren en nam het woord. ‘We zijn hier gekomen met behulp van deze lokale gidsen. Meneer Coyett, ik heb een brief voor u van meneer Hermanus Klenk van Odessa. Hij is hier. Zijn schip ligt ten anker bij een van de stranden aan de zuidkust.’

‘Klenk van Odessa?’ riep hij verbaasd. ‘Hij is hier? Bij Formosa? Met hoeveel schepen bent u dan gekomen?’

De man aarzelde en keek nogal ongelukkig om zich heen. ‘Met één schip, meneer Coyett. Hij is met één schip gekomen.’

‘Wát zegt u? Met maar één schip? Hij is niet goed snik! Wat doet hij hier dan in Godsnaam? Wat denken ze wel niet daar in Batavia? Weten ze dan niet dat...’ Ineens werd hij zich bewust van de nieuwsgierige blikken die zijn stemverheffing teweegbracht op het plein. ‘Ik geloof dat we beter naar mijn kantoor kunnen gaan,’ zei hij snel. ‘Komt u met mij mee.’

Met zijn allen snelden ze de trap op naar boven en verdrongen zich in de beperkte ruimte van zijn kantoor. Van Iperen, Van Aeldorp en Gerrit namen hun gebruikelijke posities in, hun gezichten somber.

‘De Maria,’ zei Frederic. ‘Was de Maria de haven nog niet binnengekomen voordat u uit Batavia vertrok?’

‘Nee, meneer.’ De man schudde stellig het hoofd. ‘De Maria was er nog niet. Maar ik heb instructies gekregen u deze te overhandigen.’

Hij nam de map aan en opende de verzegelde, officiële brief. Met een frons nam hij plaats aan zijn bureau en begon te lezen. Zijn lippen bewogen geluidloos terwijl hij de inhoud met groeiende verbazing in zich opnam. Hij voelde dat alle ogen verwachtingsvol op hem waren gericht. Beduusd liet hij zich achter in zijn stoel zakken. Het begon met een onbedoeld gegrinnik.

‘Dit is interessant.’ Hij keek hen geamuseerd aan. ‘Luister. Ik word beschuldigd van “het saboteren van het zorgvuldig voorbereide plan Macao in te nemen en het onnodig veroorzaken van paniek onder de bevolking van Formosa”’. Hij snoof spottend. ‘Zo, zo. Het ziet ernaar uit dat ik uit mijn functie word ontheven, heren. De waarde heer Hermanus Klenk van Odessa is aangekomen om mij mijn taak uit handen te nemen als nieuwe gouverneur van Formosa. En dat precies op het juiste moment.’

Alle vier draaiden zich in de richting van het venster met zicht op de Straat van Formosa. De zee zag zwart van de Chinese oorlogsschepen, op het land rondom de baai krioelden het van de vijandelijke soldaten. Iedereen verwisselde een perplexe blik, er viel een bizarre stilte.

Ergens diep in zijn borst begon het in hem op te borrelen. Toen proestte hij het uit van het lachen. Het totaal onverwachte geluid zorgde voor verbaasde gezichten. De vier mannen keken van hem naar de bode, en toen naar elkaar. Toen barstten ze allemaal in lachen uit. De ontlading die het gaf was enorm, de tranen van het lachen stroomden hen over de wangen. Elke keer als het gelach even leek te luwen keken ze elkaar weer aan, om opnieuw gierend dubbel te slaan van de pret, ten koste van de bode, die niet wist waar hij kijken moest. Ook hem was de ironie van de situatie niet ontgaan.

Frederic veegde de tranen van zijn gezicht. Met een groots, theatraal gebaar nam hij een vel papier uit zijn lade, doopte zijn ganzenpen in de inkt, nam die dramatisch ter hand en begon te schrijven.

‘Waarde collega,’ las hij hardop ten behoeve van de anderen terwijl hij schreef. ‘Het is mij onder de aandacht gebracht dat u in de wateren van Formosa bent gearriveerd met de bedoeling om mijn plaats in te nemen als gouverneur van Formosa. Graag zou ik u willen feliciteren met deze benoeming en ik verwelkom u hartelijk op het eiland.’

Van Iperen begon weer te grinniken als een idioot, wat ook Van Aeldorp en Gerrit weer op gang bracht. Frederic schudde lachend zijn hoofd en richtte zich opnieuw op het schrijven van zijn brief.

‘Het doet mij een groot genoegen om u te mogen uitnodigen aan wal te komen zodat wij samen de huidige situatie kunnen bespreken,’ las hij hardop terwijl hij schreef. Hij wierp een blik door het raam naar de enorme vloot van schepen die in en rondom de baai ten anker lagen. ‘En om u in de gelegenheid te stellen de taken van uw nieuwe functie op u te nemen. Hoogachtend, enzovoort, enzovoort.’ Hij rolde het inktvloei over het schrift en overhandigde de brief met een zwier aan de bode, die het document met een beteuterd gezicht aannam. ‘Geeft u dit maar aan mijn opvolger, als u zo vriendelijk wilt zijn.’ Gerrit en Van Aeldorp proestten het weer uit.

Frederic stond op en sloeg de bode sympathiek op de schouder. ‘Kom op, man. Kijkt u niet zo ernstig. U kunt toch ook wel een beetje humor inzien van de situatie?’ De man knikte en lachte zuurtjes, waarop hij de brief zorgvuldig opborg in zijn tas.

Frederic liep naar het raam, waar de ernst van de situatie opnieuw tot hem doordrong, de hilariteit van het moment voorbij. Hij haalde diep adem. ‘Luitenant Gerrit, bevoorraad deze heren met voldoende proviand voor de terugreis en zorg ervoor dat ze worden voorzien van een goede maaltijd en rust voordat ze naar hun schip terugkeren.’

Nog geen drie uur later, terwijl de bode onder begeleiding van de gidsen in de warmte van de middag onderweg was naar de Carolina, voegde Frederic zich bij zijn officieren bij de uitkijktoren. Tot nu toe was het hun gelukt om door middel van een strategisch geplaatst kanon een van de ingangen tot de baai te blokkeren, maar de meerdere ingangen maakten het onmogelijk om ze allemaal te verdedigen. Sommige vijandelijke schepen waren er, ondanks het zware geschut dat op hen af werd gevuurd, in geslaagd de mond van de rivier voorbij te komen. Zij lagen nu voorbij Zeelandia, geduldig en gevaarlijk op de loer.

Inmiddels was het fort alweer bijna een maand in staat van belegering, dicht bevolkt door de Hollandse inwoners van het dorp en omliggende gebieden. Ook de mensen uit Saccam die fort Provintia op tijd waren ontvlucht bevonden zich er nu. Voor eens en altijd was het bevestigd dat Provintia helemaal niet in staat was geweest zich te verdedigen tegen een aanval. De muren waren te zwak en dun gebleken, de voedselvoorraad nauwelijks genoeg om de bewoners van Saccam voor meer dan een paar dagen te voorzien. De troepen die er waren achtergebleven in een poging het te behouden waren of gedood, of gevangen genomen door de vijand.

In tegenstelling tot Provintia was het strategisch gelegen fort Zeelandia robuust en degelijk gebouwd, en groot genoeg om een behoorlijk aantal mensen te kunnen huisvesten. Bovendien bevonden zich er goed bevoorrade pakhuizen en toegang tot putten die schoon drinkwater leverden. Kippen scharrelden in alle binnenplaatsen van het fort, en er was genoeg vee om de mensen voorlopig van zuivel en vlees te kunnen voorzien. Bovendien slaagden de superieure vuurwapens en kanonnen er redelijk in de vijand op afstand te houden. Inmiddels hadden die voor vele honderden slachtoffers gezorgd onder de Chinese soldaten. Tot hun schrik werden hun opgestapelde lichamen niet verwijderd, maar bleven ze niet ver bij het fort vandaan liggen. De stank van de rottende lijken was overweldigend wanneer de wind uit het zuidwesten kwam. Maar voor elke Chinees die stierf, kwamen er tien voor in de plaats. Er leek geen eind aan hun aantallen te komen.

De zon stond op het punt onder te gaan. Volgens zijn berekeningen zou zijn opvolger Zeelandia op zijn vroegst de dageraad van de volgende dag bereiken. De twijfel dat die, gezien de huidige omstandigheden, misschien niet zou komen deed hij af als onhoffelijk. Hij vroeg zich af hoeveel soldaten Klenk van Odessa met zich mee had gebracht om het eiland te verdedigen. Alle hulp zou meegenomen zijn.

Zijn conversatie met Van Aeldorp werd verstoord door een opgewonden soldaat die op de uitkijk had gestaan.

‘Kapitein! Daar.’ Van Aeldorp richtte zijn telescoop in de richting vanwaar de man wees.

Het voorhoofd van de kapitein vormde een frons. ‘Hm,’ zie hij, en gaf het instrument zwijgend aan hem door. Ook hij keek. Daar was het, er was geen twijfel mogelijk. De vloot van oorlogsschepen had het eerder uit het zicht onttrokken, maar nu was het in de verte duidelijk te zien.

‘Het is een Hollands schip, meneer Coyett,’ hoorde hij Van Aeldorp zeggen.

‘Het is de Carolina,’ zei Frederic met zekerheid. ‘Klenk van Odessa’s schip.’

Van Aeldorp pakte de telescoop weer van hem af en volgde de bewegingen van het schip met ingehouden adem. ‘Nee. Dat kan niet. Dit is werkelijk niet te geloven.’

‘Wat kan niet, kapitein?’ vroeg hij, feller dan hij bedoelde. ‘Het ziet ernaar uit alsof...’ Hij aarzelde, alsof hij niet wilde geloven wat hij zag. ‘Ze vertrekt, meneer.’

Hij greep de telescoop weer uit Van Aeldorps handen en zocht, voorbij de talrijke masten op de voorgrond, tot hij het schip weer in zijn vizier had. Toen zag hij het ook. De zeilen waren gehesen, het ving de wind vol van achteren en nam snel vaart. Er was geen twijfel mogelijk, het schip stond op het punt te vertrekken. Snel berekende hij dat er geen enkele mogelijkheid was dat de bode het schip op tijd had kunnen bereiken. Klenk van Odessa was dus vertrokken zonder te wachten op de terugkomst van zijn bode, nog voordat hij zijn antwoord in ontvangst had kunnen nemen.

‘De klootzak,’ mompelde hij geschokt. ‘De door God verlaten, laffe klootzak.’

***

Aan boord van de Carolina maakte de bemanning het schip klaar om de wateren van Formosa te verlaten. Klenk van Odessa was zich er pijnlijk van bewust dat hij hiermee de Hollandse kolonisten in de steek zou laten, om hen over te laten aan een lot waar hij liever niet aan wilde denken. Hij verachtte zichzelf voor wat hij op het punt stond te doen. Hij kon het niet rechtvaardigen, ook niet aan zichzelf. Maar hij kon niet anders. Elke keer opnieuw probeerde hij zichzelf ervan te overtuigen dat de huidige gouverneur en zijn staf van officieren het eiland en de mensen goed kenden, en dat zij veel beter in staat zouden zijn om zich te weren tegen zo’n grootschalige invasie. Dat zijn aanwezigheid op het eiland van geen enkele toegevoegde waarde zou zijn in dit conflict. Alleen al de gedachte deed hem huiveren, hij moest er niet aan denken om op zo’n moment het roer over te moeten nemen van Coyett. Hij had altijd al vermoed dat hij geen leider zou zijn in tijden van oorlog. Hij was nou eenmaal geen held, en nu wist hij dat heel zeker. Het beschaamde hem het te moeten toegeven, maar hij had het gewoon niet in zich.

‘U wilt het bevel geven om te vertrekken, meneer? U wilt niet wachten op het antwoord van gouverneur Coyett?’ De stem van de kapitein klonk vol verontwaardiging. Klenk voelde het verwijt waarvan hij wist dat het terecht was, en hij voelde er zich niet beter op.

‘U hebt me gehoord, kapitein. Ja, we vertrekken, en wel nu!’ snauwde hij. Hij voelde de rode gloed uit zijn nek spreiden naar zijn kaak, zijn oren, zijn gezicht. Hij draaide zich snel om en stormde richting de trap. Hij wilde naar beneden, zich terugtrekken, weg van de kapitein en de bemanningsleden, zich pijnlijk bewust van het feit dat ze nu geen greintje respect meer voor hem zouden hebben. Hij, Hermanus Klenk van Odessa, de grote nieuwe gouverneur van Formosa, durfde niet eens aan wal te gaan en het persoonlijk aan Coyett te vertellen. Hij voelde hun blikken van minachting branden op zijn rug.

‘Terug naar Batavia, meneer?’ hoorde hij de stem van de kapitein achter hem nog voordat hij de tweede trede had bereikt. De man probeerde nog enigszins respectvol te klinken, maar hij voelde de spot in zijn stem. Hij bleef staan, en aarzelde. Als hij zou terugkeren naar Batavia dan zou hij geen haar beter zijn dan een laffe straathond, die erbij het minste gevaar vandoor gaat met de staart tussen de benen. Zijn reputatie zou niets meer waard zijn, zijn carrière aan diggelen. Mensen met enig zelfrespect zouden zich niet langer met hem willen associëren, zijn lot zou dat van een sociale paria zijn. Nee, dat zou hij niet aankunnen. ‘Nee,’ zei hij tegen de kapitein. ‘We varen naar Nagasaki.’ Hij wendde zijn gezicht af, niet langer in staat de kapitein recht in de ogen te kijken en verdween met hangende schouders naar beneden.

***

Ondanks de onverminderde vechtlust van zijn enorme leger raakte Koxinga toch lichtelijk gefrustreerd. Hij was niet verbaasd toen hij op die dag, vlak na zijn aankomst op Formosa het bloedrode vaandel boven de muren van het fort had zien verrijzen. Het bevestigde wat hij eigenlijk al wist: dat de Hollanders zich zouden willen verdedigen. Dat had hij ingecalculeerd, hij had niet anders verwacht. Maar het fort bleek veel moeilijker te veroveren dan hij had gedacht. Het had zelfs nog geen enkel teken van zwakte getoond. Tot nu toe was het aan alle mogelijke kanten bestand gebleken tegen de aanvallen waarmee zijn soldaten het fort hadden belaagd. De talloze, zware kanonnen die langs de lengte van het fort waren geplaatst kostten hem met elk afgevuurd schot tientallen mannen. Aanvallen op de achterzijde van het fort, van waar de Hollanders nog steeds bleven komen en gaan, was veel te gevaarlijk omdat het van die kant dekking kreeg van een ronde, hooggelegen toren die tegen de heuvel was gebouwd. Die toren had uitstekend zicht over het hele gebied, volgens zijn mannen had het zelfs mogelijk zicht op de binnenplaats van Zeelandia.

Nee, hij moest toegeven dat ze in dat opzicht weinig vooruitgang hadden geboekt. Hij dacht terug aan de woorden van de oorlogsfilosoof Sun-Tzu, die in zijn werken met nadruk adviseerde het belegeren van vestingsteden en ommuurde forten ten koste van alles te vermijden. Hij trok een grimas. Sun-Tzu had gelijk gekregen, natuurlijk had hij gelijk. Maar hij had geen enkele keuze.

Verontrustender was het feit dat de voedselvoorraad aan het slinken was. Ze hadden in het verderop gelegen Saccam een kleine voorraad graan aangetroffen, genoeg om er zijn leger een tijdje van te voorzien, maar volgens zijn generaals zou dat binnen een maand opraken.

Terwijl zijn generaals doorzetten met het belagen van het fort trok Koxinga met een troep soldaten het binnenland in om de akkers en boerderijen in beslag te nemen in een zoektocht naar voedselbronnen. Maar de veroverde velden boden geen directe oplossing, aangezien de productie nog te versnipperd was en het oogstseizoen nog maanden op zich zou laten wachten.

Intussen begon hij een charmeoffensief onder de lokale bevolking in een poging hen voor zich te winnen. De meeste inheemse dorpen hadden zich snel aan zijn kant geschaard, geïntimideerd door het enorme, gedisciplineerde leger Chinese soldaten dat zich over het gehele eiland verplaatste. Sommige stammen deden nauwelijks een poging om zich te verweren, ervan overtuigd dat de dagen van de Hollandse kolonisten waren geteld. Overigens vermoedde hij dat de loyaliteit van de lokalen tegenover de Hollanders zijn beste tijd had gehad: zij hadden immers toegekeken hoe de kolonisten als de bliksem hun toevlucht hadden gezocht in het grote fort, terwijl zij daarbuiten aan hun lot werden overgelaten. Toen hij met zijn mannen arriveerden aarzelden ze dan ook niet hun wapens neer te leggen.

Koxinga zorgde er persoonlijk voor dat ze daarvoor werden beloond. Balen zijde en Chinese kleding werden met veel ceremonie aan de stamhoofden overhandigd, ook de kostbare tabaksbladen werden gretig aangenomen. De inheemsen leken diep onder de indruk van de geschenken die hij hun gaf.

Als blijk van hun bondgenootschap en trouw verwachte hij dat de lokale bevolking zich snel aanpaste aan hun Chinese gewoonten. De dorpelingen kregen Chinese namen toegewezen, nooit meer mochten ze de namen gebruiken die de Hollanders hen hadden toegekend. Formosa zou van hem zijn. En alles wat maar iets met de Hollandse bezetting te maken had, waaronder de taal en plaatsnamen, moest systematisch van het eiland worden gewist.

Echter was er één ding dat de Hollanders hadden geïntroduceerd wat hij wel handhaafde, en dat was het houden van de jaarlijkse bijeenkomsten met alle dorpshoofden in het gebied. Hij nodigde hen uit voor een officieel banket, en zoals verwacht kwamen ze allemaal opdagen om hem te verzekeren van hun alliantie. Binnen vier dagen na zijn komst hadden de meeste stamhoofden in de regio hun ceremoniële scepters al aan hem overhandigd, als symbool van hun trouw.

Tijdens die eerste bijeenkomst had hij de dorpshoofden opgeroepen om één voor één naar voren te komen. Een van zijn officieren kondigde luidkeels hun nieuwe Chinese namen aan, namen die fonetisch het dichtst bij hun oorspronkelijke namen lagen.

‘Malihe!’ Een oude man, de rimpels diep in zijn gezicht gegroefd en gekleed in een wonderlijke mengeling van kledingstijlen, benaderde Koxinga aarzelend. Een officier gaf hem een bundeltje stof.

‘Van nu af aan zult u bekend staan als Ma Li-Hui, mandarijn van de derde rang,’ verkondigde Koxinga formeel. De man rolde onwennig zijn tong in een poging de vreemde klanken van zijn nieuwe, Chinese naam over zijn lippen te krijgen en nam met een verrukte uitdrukking de kledingstukken in ontvangst. Vol ontzag staarde hij naar de blauwe zijden tuniek, het hoofddeksel, de schoenen en de sjerp die de status van zijn rang weergaf. Met glinsterende ogen drukte hij de spullen bezitterig tegen zich aan en stapte naar achteren om ruimte te maken voor de volgende. De andere dorpshoofden drongen opgewonden om hem heen om kakelend de stof te betasten en het rijk geborduurde hoofddeksel te bewonderen.

Tot Koxinga’s grote tevredenheid wierp de publiciteitsstunt zijn vruchten af. Niet alleen was de bevolking er snel van overtuigd dat de Hollanders het binnenkort zouden afleggen tegen zijn veel sterkere leger, zij waren ook onder de indruk van de manier waarop de soldaten hen behandelden. De geschenken hadden wonderbaarlijke kracht en zorgden ervoor dat de dorpshoofden van de omliggende dorpen in het gebied hem een voor een hun loyaliteit aan kwamen bieden.

Kort daarna trokken zijn mannen het binnenland in om ook daar de Chinezen voor zich te winnen. Die bestonden zowel uit migranten, die recentelijk het vasteland waren ontvlucht, maar ook uit etnische Chinezen wier voorvaderen zich al generaties geleden op het eiland hadden gevestigd. Zoals hij hen had opgedragen vertelden de soldaten hen over zijn missie en spraken over zijn heldhaftigheid en rechtvaardigheid. Zij moesten hen ervan overtuigen dat hij was gekomen om hen te verlossen van de kwaadaardige kolonisten. De Chinezen werd van alles beloofd: onder heer Koxinga zouden ze beter worden behandeld, betere oogsten binnenhalen, meer rijkdom vergaren en een langer, gezonder leven leiden. Ook zeiden de soldaten dat ze de Mantsjoe-barbaren zouden verdrijven zodat ze ooit weer met zijn allen in vrijheid terug zouden kunnen keren naar het land van hun voorvaderen.

Zoals hij had verwacht was de campagne uiterst effectief. Voor de meeste Chinezen op Formosa had hij al een reputatie van mythische proporties opgebouwd, zelfs voordat hij naar het eiland was gekomen. De indrukwekkende verhalen die zij hoorden werden verteld in hun eigen vertrouwde dialect, door mensen die hun tradities en gewoonten met hen deelden. Maar al te graag wilden ze geloven dat hij met zijn leger in staat was de Hollanders van het eiland te verdrijven, en dat hij de belofte van een beter leven waar zou kunnen maken. Zijn lang verwachte komst bracht hun hoop. Hun loyaliteit en gehoorzaamheid was niet meer dan een natuurlijk gevolg.

Vrijwel onmiddellijk liet hij een nieuw burgerlijk bestuurssysteem oprichten op het eiland, dat weinig verschilde met dat van het vasteland. Jarenlang had hij zich met zijn leger telkens weer moeten verplaatsen om aan de Qing-troepen te ontkomen, waardoor zijn ervaren administrateurs bedreven en meedogenloos efficiënt waren geworden. De boerderijen werden georganiseerd volgens het klassieke, beproefde systeem dat al eeuwenlang werd gebruikt in China. Hier en daar werd land afgenomen van de inheemsen, de velden toegewezen aan Chinezen om te bewerken. En zo ook zorgde hij ervoor dat de nodige belastingen werden geïnd, in zijn naam.

***

Niet alle dorpen in het kustgebied gaven zich zo gewillig over aan de Chinezen. Een van de uitzonderingen was het dorp Soulang. In Soulang bevond zich een pas geopende kweekschool voor schoolmeesters en missionarissen, zodat twaalf Hollandse gezinnen er zich hadden gevestigd. Het grootste deel van de dorpelingen was bekeerd tot het christendom.

Om hun nieuwgevormde loyaliteit voor de Chinese veroveraars te bewijzen keerden alle andere omringende dorpen zich massaal tegen Soulang. Totaal overdonderd werden de bewoners van het dorp overmeesterd en afgeslacht. De kweekschool werd in brand gestoken, de kostbare boeken en manuscripten compleet vernietigd. Van één van de Hollandse missionarissen werd de schedel met een zwaar houten kruis ingeslagen, twee anderen werden gevangengenomen als gijzelaars. Een vierde hadden ze op instructie van Koxinga’s generaals bewust laten ontsnappen om hun boodschap aan de gouverneur te verduidelijken.

De enkele stamhoofden in het gebied die nog even hadden overwogen het Chinese leger weerstand te bieden zagen daar nu snel van af en gaven zich over. Koxinga zag er persoonlijk op toe dat zij rijkelijk werden beloond met zijde en koraal, maar tegenover zijn tegenstanders toonde hij weinig genade: de koppige enkeling die er zelfs maar van werd verdacht dat hij zich nog verzette moest dat met de dood bekopen, als een waarschuwing voor iedereen.

In de meer afgelegen gedeelten van het eiland ging ook niet alles zoals hij dat wilde. In het noorden van het eiland woonden verschillende volkeren die geïsoleerd waren geraakt van de buitenwereld, afgesloten door gebergten en diepe kloven. Zo afgezonderd als ze lagen had de VOC weinig pogingen gedaan om ze onder hun gezag te krijgen. Deze stammen wisten heus wel dat de Hollanders zich op het eiland hadden gevestigd, maar zolang ze met rust werden gelaten, negeerden ze hen en hielden hen op afstand, zich vasthoudend aan hun eigen eeuwenoude gewoonten.

Hun eerste reactie op de komst van het Chinese leger, dat zich als een mierenkolonie over het eiland verspreidde, verschilde in de eerste instantie niet veel van die op de komst van de Hollanders. Zolang ze maar ver genoeg van hen vandaan bleven was het goed. Ze waren zeker niet van plan om zich aan hen te onderwerpen, net zomin als aan de kolonisten.

Maar toen een groot regiment Chinese troepen zich toch waagde over de onverbiddelijke bergkam en hun gebied betrad veranderde dat. Toen voelden ze zich bedreigd. Volledig verrast door de hinderlaag en de ongekende weerstand die ze tot dusver nog niet waren tegengekomen op het eiland, werden de Chinezen te grazen genomen. Van alle kanten werden ze belaagd.

Met hun primitieve, doch effectieve pijl en boog waarmee de oorspronkelijke eilandbewoners al meer dan duizend jaar op hun prooi joegen vielen ze de vijand aan. Ongezien stelden de jagers zich op in het voor hen zo bekende landschap, waardoor de pijlen uit het nergens leken te komen. Ze kenden elke boom, rots of spleet in de bergen tot in het laatste detail, en die kennis gebruikten ze in hun voordeel. Sommigen hadden een soort kapmes, waarmee ze fel op de vijand inhakten, en weer anderen hadden speren, bijlen en geweren die zij op de een of andere manier van de Hollanders hadden weten te bemachtigen.

Toen het de Chinese generaal duidelijk werd dat ze zwaar overtroffen waren in aantallen bracht zelfs hun training en discipline hun geen redding. De soldaten verspreidden zich en vluchtten voor hun leven, het bos in. Ze hadden net zo goed kunnen blijven waar ze waren. De jagersstammen maakten gebruik van hun vaardigheden en zetten de jacht in op de soldaten, die ze zonder uitzondering vonden en afslachtten als beesten. Bijna tweeduizend Chinese soldaten sneuvelden tijdens de hinderlaag.

***

Koxinga was woest toen hij hoorde over de afslachting. Hij had dit gewoon niet verwacht: dit was de eerste keer dat ze serieuze weerstand hadden ervaren onder de eilandbewoners. Alle andere stammen hadden zich zo gemoedelijk overgegeven, hij begreep het gewoon niet. Toen hij van Ting-Bin hoorde dat er mogelijk nog steeds een aantal missionarissen in het gebied zat, was hij ervan overtuigd dat zij degenen waren, die de inboorlingen tegen hem hadden opgehitst. De missionarissen hadden immers veel invloed, hij kon gewoon niet geloven dat ze zich uit zichzelf tegen hem hadden gekeerd.

In een waas van woede besloot hij dat ze ervoor zouden boeten. Zijn hoofd voelde alsof het op het punt stond te exploderen. Heen en weer liep hij voor de neus van zijn officieren, bezeten door het idee dat de Hollandse missionarissen verantwoordelijk waren voor het enorme verlies dat hij geleden had. Hij zou zijn mannen wreken.

‘We zullen het hun leren, dat ze de inheemse bevolking tegen ons opzetten. Ik denk dat ik wel een toepasselijke straf weet te bedenken voor die christelijke missionarissen. Haal die twee gevangenen uit Soulang.’

De twee missionarissen, die nog nauwelijks de aanslag op de kweekschool te boven waren gekomen, werden naar hem toegebracht en bruut tegen de grond gesmeten. Gillend werden ze meegesleurd en onder zijn persoonlijke toezicht vastgebonden op snel in elkaar gezette, rudimentaire houten kruisen, waarna hun handen aan het hout werden genageld. De kruisen werden naar het strand gebracht en rechtop geplaatst, waardoor ze vanuit fort Zeelandia zouden worden opgemerkt. Het akelige, doordringende gekrijs van de mannen vulde de vallei.

‘Dood hen,’ beval hij, waarop de beul de maag van de twee doorkliefde en het doordringende geluid eindelijk ophield.

***

Het was vooral de manier waarop de missionarissen uit Soulang waren gedood die Frederic nog het meest had geschokt. Dat, en de paniek die het onder de belegerde kolonisten had veroorzaakt. Iedereen begon zich ernstig zorgen te maken over het mogelijke lot dat hun te wachten stond als het fort zou worden genomen. Ze klampten hem vaak aan, wanhopig om door hem te worden gerustgesteld als hun gouverneur. Voor hem waren de gruwelijke moorden des te meer reden om het fort zo lang mogelijk te behouden, waardoor hij nog meer vastberaden was dan ooit.

Tegelijkertijd begreep hij niets van de moorden. Sinds de gruwelijke, openbare onthoofdingen op het strand vlak na zijn eerste weigering om zich over te geven hadden er geen andere publieke executies plaatsgevonden. Tot nu toe had hij Koxinga redelijk goed ingeschat en had hij zijn beslissingen nog enigszins kunnen voorspellen. Ze kwamen vrijwel overeen met de uitvoerige karakteromschrijving die Christian Beyer van hem had gegeven. Dat Cornelis Caesar de arts naar Amoy had gestuurd om hem te behandelen, was toch nog ergens goed voor geweest. Zijn kennis over Koxinga’s persoonlijkheid was van onschatbare waarde gebleken.

Toch kregen hij en zijn stafleden weinig grip op zijn laatste gruweldaad. Ook Beyer wist hier geen raad mee. Waarom had hij de mannen laten doden? Hij was er stellig van overtuigd dat ze nog veel meer Hollanders gevangen hielden. Waarom juist deze twee missionarissen uit Soulang? En waarom waren uitgerekend zij gekruisigd? Wat dacht hij hier mee te bereiken? Het had iets van een lugubere boodschap, alsof hij hem iets duidelijk wilde maken. Maar wat?

Opnieuw treurde hij om het verlies van zijn oude vriend Antonius, die als hoofd van de missie waarschijnlijk een beter inzicht in de situatie had gehad. Wat zou hij hiervan hebben gemaakt?

Drie weken later ontving hij bericht over het bloedbad in het noorden. Toen pas hoorde hij dat er een volledig regiment Chinese soldaten door inheemse stamkrijgers was afgeslacht. Hij wist dat daar ooit een christelijke missie in het gebied actief geweest, maar veel succes hadden ze er niet geboekt, waardoor die al jaren geleden was opgedoekt. Enkele oudere missionarissen hadden er destijds voor gekozen in het gebied te blijven, maar met die afgelegen, primitieve volkeren bemoeide de VOC zich allang niet meer.

Ondanks de broeierige hitte kreeg hij het ineens ijskoud en zag, wat hij al die tijd niet had gezien. De kruisigingen leken in de eerste instantie helemaal nergens op te slaan, ze leken hem zinloos. Maar nu viel het meer op zijn plaats. Zou Koxinga soms hebben gedacht dat de Hollandse missie de inheemse stammen tegen hem op had gezet? Verweet hij hen soms de enorme slachtpartij op zijn mannen? Hij moest ervan overtuigd zijn geweest dat zij de krijgers zo ver hadden gekregen om zich tegen zijn troepen te keren. Het verklaarde de bizarre kruisigingen, ze zouden symbool kunnen staan voor de vergelding die hij meende uit te voeren: oog om oog. Zijn nekharen gingen ervan overeind staan. De reden voor de moorden was wraak. Eenvoudige, onvervalste wraak voor iets waar ze zich niet eens schuldig aan hadden gemaakt.





XX


De val van Ting-Bin


De wroeging over wat hij had begaan begon Koxinga steeds meer parten te spelen. Hij had de executies van de missionarissen bevolen in een vlaag van wraakzucht en woede, maar nu had hij er al spijt van. Het was Ting-Bin geweest die had gesuggereerd dat de missionarissen mogelijk verantwoordelijk waren voor de slachtpartij in het noorden, en in zijn woeste razernij was hij geobsedeerd geraakt door het idee. Het erge was, dat hij het onmiddellijk had geloofd.

Maar nadat het verblindende, rode waas van achter zijn ogen was weggetrokken had hij ingezien dat Ting-Bin zich mogelijk had vergist, en dat hij een fout had gemaakt. Misschien hadden de Hollanders helemaal niets te maken gehad met het bloedbad. Bij nadere ondervragingen van zijn officieren bleek dat ze in dat noordelijke gebied nauwelijks sporen van de Hollandse bezetting waren tegengekomen. Er was daar helemaal geen missie, waarschijnlijk omdat de kolonisten ook geen vat konden krijgen op de strijdlustige stammen.

Waarom had hij ze in vredesnaam laten kruisigen? Hij wist genoeg van hun God en diens vermeende zoon, die volgens het verhaal voor de mensheid aan het kruis was gestorven. Wel degelijk besefte hij hoe belangrijk dat geloof voor hen was, en hij had er de spot mee gedreven. De vergelding was respectloos, kinderachtig. Hij dacht aan dokter Beyer, voor wie hij ontzag had en die hij ooit als een vriend had beschouwd, en schaamde zich. Wat zou de dokter nu wel niet van hem denken? Hij was geen barbaar, maar hij had zich er wel naar gedragen.

Wat hem nog het meeste achtervolgde was het gezicht van dominee Hambroek, het koppige, trotse hoofd van de missie die zijn leven had gegeven voor zijn eigen overtuiging, een van de weinige mannen die ooit had gedurfd tegen hem in te gaan. Telkens weer dacht hij terug aan dat moment op het strand, toen de missionaris zijn ogen naar de hemel had gericht en de dood zonder angst tegemoet was gegaan. Het was een beeld dat aan zijn geweten knaagde, en meer dan geregeld zijn stemmingen beïnvloedde.

Dat zijn gezondheid er de laatste tijd ook nog op achteruit was gegaan, hielp ook al niet. Daar zweeg hij liever over, omdat hij bang was dat zijn mannen hem dan als zwak zouden zien. Dat zou zijn gezag alleen maar ondermijnen.

Vier maanden waren ze inmiddels op Formosa, maar ze waren geen steek verder gekomen met het veroveren van het fort. Het moest nu echt gauw gebeuren, het voedseltekort begon nijpend te worden. Zijn bronnen, waaronder de Hollandse overlopers, hadden hem verteld dat de grote pakhuizen binnen het fort vol lagen met goudgeel graan, iets dat ze nu heel goed konden gebruiken. Dat lonkte, en maakte de noodzaak van het nemen van het fort alleen maar groter. Maar wat ze ook probeerden, de belegerde kolonisten bleven hen afhouden.

Het groeiende voedseltekort benadrukte ook nog wat anders, namelijk een misverstand over het eiland zelf. Hem was gezegd dat Formosa een weelderig, vruchtbaar paradijs was. Hij had geloofd dat de velden rijk waren aan rijst en graan. De werkelijkheid was anders. Het aantal bewerkte akkers was klein en lag verspreid en was bovendien afgezonderd door haast onbegaanbare gebergten. Ook hier bepaalden de seizoenen wanneer er geoogst kon worden, net als op het vasteland. Varkensvlees was haast niet meer te krijgen en daardoor duur, terwijl het hertenvlees schaars was geworden door de ongebreidelde jacht op de dieren. De armetierige hoeveelheid rijst die wel op het eiland groeide was van mindere kwaliteit, en weinig voedzaam. Zijn administrateur had hem al gewaarschuwd dat ze de mannen binnenkort op rantsoen moesten zetten.

Dagelijks werd hij geconfronteerd met steeds mager wordende soldaten, van wie velen de symptomen van ondervoeding begonnen te vertonen. Meestal kon hij zijn soldaten niet meer bieden afgezien van congee, een soort pap van gekookte rijst. Een aantal van zijn officieren begon al te klagen dat hun leven op het vasteland zoveel beter was geweest, ondanks het feit dat ze daar werden opgejaagd door de Mantsjoes. Formosa had bovendien een nog vochtiger klimaat dan Fukien, en aan de zware moessonregen leek geen einde te komen. Tientallen soldaten waren al gestorven aan de gevolgen van scheurbuik en de virussen die op het eiland de vrije loop hadden.

Het eiland voldeed totaal niet aan zijn verwachtingen, en hij had nooit gedacht dat het klein aantal Hollandse soldaten zijn leger zo lang weerstand zou kunnen bieden. Blijkbaar had hij de hele situatie ernstig onderschat.

Net op het moment dat ze op het punt stonden opnieuw een grote verrassingsaanval op het fort te doen hoorde hij dat een vloot van Hollandse oorlogsschepen erin was geslaagd de zuidkust van Formosa te bereiken. Woest was hij daarover. Niets leek meer goed te gaan, en dit was het laatste wat hij nu kon gebruiken.

Zwaar gefrustreerd verweet hij dat Ting-Bin. Het was Ting-Bin die hem had overtuigd dat het veroveren van Formosa gemakkelijk zou zijn, dat de Hollanders laf waren en dat het handjevol troepen zich binnen enkele weken, misschien zelfs dagen, zou overgeven. Ting Bin was degene die bij hem het beeld had opgeroepen van een tropisch paradijs, waar rijst, groenten en fruit het gehele jaar door rijkelijk geoogst konden worden. Hij had hem niets gezegd over de kille vochtigheid die de wintermaanden met zich meebrachten, of de malaria die er wijd verbreid was. Hij had hem niet verteld over het grote, formidabele fort bij de baai van Tayouan, dat in staat zou zijn de kolonisten veilig te herbergen in tijden van belegering, en dat tot dusver onverzettelijk was gebleken. Ook had hij niets gezegd over de koppigheid van de Hollanders zelf. En dat alles nam hij Ting-Bin zeer kwalijk.

***

Ting-Bin vond het voeren van oorlog maar zonde van de middelen en tijd. Eigenlijk had hij gehoopt - en in alle eerlijkheid verwacht - dat de Hollanders zich door het overweldigende leger van Koxinga zo geïntimideerd zouden voelen, dat ze zich vrijwel meteen zouden overgeven. Dan was er geen gevecht geweest en hadden ze allemaal over kunnen gaan tot de orde van de dag. Zijn werk had erop gezeten en dan was hij voor zijn diensten rijkelijk beloond en had hij zich als vermogend man terug kunnen trekken uit het werkzame leven. Misschien had hij er dan zelfs nog een concubine bij kunnen nemen. Van dat alles zou voorlopig geen sprake zijn.

Ondanks de primitieve omstandigheden en de afnemende voedselvoorraad ondervond Ting-Bin dat hij meer compassie had dan hij had gedacht. Vanwege zijn werkzaamheden als tolk verbleef hij vaak in het gezelschap van de gevangengenomen Hollandse soldaten en kolonisten. Maar hij deed dat niet alleen voor zijn werk. Zonder dat hij er erg in had hield hij hun welzijn in de gaten, vooral als zij hem in het verleden goed hadden behandeld. Hij was geschokt geweest toen Koxinga een poging deed om Hambroeks oudste dochter te verkrachten. Dat had hij niet voor ogen gehad toen hij de Hollandse kolonisten de rug had toegekeerd en zich bij Koxinga had gevoegd, dat was nooit zijn bedoeling geweest. Hij was alleen maar blij geweest dat Koxinga de daad niet had kunnen volbrengen.

Toen Johanna en Hendrik Hambroek nog in het kamp werden vastgehouden had hij ervoor gezorgd dat ze voldoende water kregen en wat extra eten. De missionaris was immers een goed mens: nog nooit had hij in zijn richting een onaardig woord laten vallen. Hij was dan ook oprecht ontdaan door zijn executie. Schuldgevoel voor zijn rol in het verraad van de dominee speelde hem ook parten, waardoor hij zich extra over de twee kinderen ontfermde. Als hij vond dat de bewakers de kinderen te ruw behandelden maakte hij gebruik van zijn status om hen eens flink de les te lezen, waarna ze zich weer een tijdje gedeisd hielden.

Nadat de twee kinderen van Hambroek waren vrijgelaten had hij hetzelfde gedaan voor de andere Hollandse gevangenen. Ook speelde hij een belangrijke rol bij het opvangen van de Hollandse deserteurs, van wie de meesten waren overgelopen vanwege hun wanhoop, honger en angst voor wat hen later misschien te wachten stond. Vaak was hij het die hen opving, in eerste instantie als tolk, en daarna als bemiddelaar om de overlopers van een onderkomen en taak te voorzien. Het verraste hem zelf. Misschien dat hij in al die jaren bij de VOC naar de Hollanders was toegegroeid, waardoor hij toch enig gevoel van genegenheid en waardering voor hen had gekregen.

Na een karige lunch van congee en vis had hij in zijn tent een kort dutje gedaan. Een volle blaas had hem gewekt, en hij was opgestaan, zich nauwelijks bewust van de commotie die er in het kamp was ontstaan. Hij had zich net luidruchtig van zijn volle blaas verlost toen hij nogal plotseling door Koxinga werd ontboden. Enigszins beduusd liet hij zijn hoofdkapje vallen. Hij boog voorover om die van de grond op te rapen toen hij door zijn escort bruut werd meegetrokken. Het verontrustte hem. Koxinga moest ongeduldig en geprikkeld zijn geweest toen hij hem had ontboden. Hij kende het temperament van zijn werkgever maar al te goed en vroeg zich met groeiende bezorgdheid af wat hij had gedaan dat zijn ongenoegen had veroorzaakt.

‘Heer Koxinga,’ begon hij op bescheiden toon toen hij naar binnen werd geleid. Hij zag dat ook generaal San-Ge en een van Koxinga’s luitenants aanwezig waren. Hij was nog nauwelijks binnen toen Koxinga met grote stappen op hem afstormde, de huiduitslag op zijn gezicht en hals een vurig rood. De klap in zijn gezicht kwam hard aan, en totaal onverwacht. Geschokt steigerde hij naar achteren, nog net kon hij zichzelf overeind houden. Hij voelde hoe het warme bloed langzaam uit zijn neus begon te lopen en bracht zijn hand naar zijn gezicht om het bloeden te stelpen.

‘Je hebt tegen mij gelogen!’ brieste Koxinga, nog geen dertig centimeter van hem verwijderd. Opnieuw sloeg hij hem tegen het hoofd, deze keer kwam de klap zo hard aan dat hij duizelde en zich uit voorzorg op de knieën liet vallen. Hij hoorde Koxinga’s ademhaling, die kwam hard en snel. Hij wendde zijn gezicht af en wachtte angstig af wat hem te gebeuren stond. Tot zijn grote opluchting zag hij dat Koxinga naar achteren stapte, maar zijn woede was nog niet afgenomen.

‘Ik had jou nooit moeten vertrouwen. Jij, jij hebt de Hollanders zo gemakkelijk weten te bedriegen om jezelf uit de nesten te werken.’ Koxinga’s stem was vervaarlijk laag. ‘Verraderlijk stuk stront. Dacht je nou heus dat ik er niet achter zou komen wat voor een spel je hebt gespeeld? Dacht je dat ik niet wist wat je aan het doen was, dat jij zowel de gouverneur als mij probeerde te belazeren? De enige reden dat ik niets deed, was omdat ik ervan genoot om te zien hoe jij je in allerlei bochten wrong om het geld op te brengen dat je zei dat de Hollanders mij zouden betalen. Je loog tegen hen, zoals je tegen mij hebt gelogen.’

Ting-Bins hart sloeg een slag over toen hij besefte dat zijn bedrog uit was gekomen. ‘Heer Koxinga, ik....’

‘Houd je bek!’ Koxinga trapte hard tegen zijn zij, waardoor hij languit onderuitging, zijn waardigheid volledig verdwenen.

‘Je hebt mij bedrogen! Je liet mij geloven dat de Hollanders een afspraak met mij waren aangegaan onder mijn voorwaarden, terwijl dat helemaal niet zo was. Je maakte misbruik van je status door al die arme mensen - mijn mensen - zogenaamde belastingen te laten betalen, in míjn naam! Dacht je dat ik dat niet wist? Stuk schildpaddenstront! Moederneuker!’

Bevend van angst hield Ting-Bin zijn arm omhoog om verdere trappen af te weren. ‘Heer Koxinga, ik...’

‘Ik zei: houd je bek! Je loog tegen mij, terwijl ik jou zo goed heb beloond voor die zogenaamde waardevolle informatie.’ Even viel hij stil en bleef staan waar hij was. Ting-Bin lag nog steeds languit op de grond, zijn arm nog steeds opgeheven alsof deze versteend was. ‘De informatie die je ons hebt gegeven over de militaire situatie van de Hollanders is niet echt betrouwbaar gebleken, hè? Je zei dat het fort werd bewaakt door een handvol soldaten. Er zijn er honderden! Je had het over een eiland, rijkelijk voorzien van voedsel, je had het over een paradijs, terwijl mijn mannen hier gewoon honger lijden! Je weet helemaal niets, je bent waardeloos.’ Hij haalde hard uit met zijn voet, die Ting-Bins kuit vol raakte. Ting-Bin slaakte een kreet van pijn. Er viel een gespannen stilte. Koxinga’s uitdrukking was somber.

‘Het eten raakt op,’ zei Koxinga met verlaagde stem, erop beducht dat niemand buiten de tent het zou horen. Voor de zoveelste keer ging zijn hand naar de uitslag op zijn nek en krabde er zo hard aan dat er witte halen ontstonden.

‘Je hebt mij misleid. Als je de waarheid over dit eiland had verteld, dan had ik waarschijnlijk een heel andere strategie gevolgd. Maar wat jij zei was niet de waarheid. Je hebt alles vreselijk overdreven, je loog. Dit,’ hij maakte een allesomvattend gebaar van zijn hand, ‘Dit is allemaal jouw schuld!’ Hij hief zijn stem opnieuw, ijsberend vlak langs de twee officieren die stoïcijns voor zich uit keken. ‘En nu zijn er ook nog versterkingstroepen gearriveerd voor de Hollanders. Wist je dat? Heb je hun oorlogsschepen gezien?’ schreeuwde hij. Ting-Bin schudde langzaam zijn hoofd, geschokt. Dus daar was de commotie door ontstaan. Hij vroeg zich al af wat er aan de hand was.

‘Nee. Je sliep waarschijnlijk nog, jij was je roes aan het uitslapen. Of misschien was je ons laatste beetje eten aan het stelen. Je bent een leugenaar, een dief en een dubbelhartige verrader. Je denkt alleen maar aan je eigen belang. Ik walg van je.’ Weer viel hij stil. Ting-Bin durfde zich nauwelijks te verroeren, bang dat de kleinste beweging weer een trap uit zou lokken. Maar die bleef uit.

‘Voor mij beteken je niets meer. Ik ben klaar met jou,’ zei Koxinga. ‘Je bent niet langer mijn tolk, bemiddelaar en je zult niet langer deel uitmaken van mijn raad. Alle titels en de rang die je bezit, worden je bij deze afgenomen.’ Hij keek weg. ‘Laat me jouw gezicht nooit meer zien.’

Ting-Bin staarde hem aan in ongeloof en slikte pijnlijk. Dit had hij niet verwacht.

‘Heer Koxinga, alstublieft, nee!’ jammerde hij. ‘Stuur me niet weg! Alles behalve dat, ik smeek het u mijn straf te herzien, alstublieft...’ Hij had veel liever een lijfstraf gehad, een fikse afranseling, daar had hij mee kunnen leven. Maar Koxinga was nog niet klaar.

‘Op het strand, zo’n vijf li hier vandaan staat een kleine, verlaten schuur waar mijn mannen je naartoe zullen brengen. Je zult daar verblijven, alleen. Het zal voor iedereen ten strengste verboden zijn om jou daar te bezoeken. Als iemand dat wel doet, dan zal hij daar ernstig voor worden gestraft.’

Ting-Bin voelde een schok door zijn lichaam trekken toen het tot hem doordrong dat hij werd verbannen. ‘Nee! Heer Koxinga, alstublieft, ik…’· Maar Koxinga spuugde venijnig op de grond, vlak voor zijn handen. Ting-Bin deinsde terug, een hoopje snotterend ellende.

Koxinga keek hem walgend aan. ‘Haal hem hier weg,’ beval hij.

***

De waarneming van de Hollandse oorlogsvloot zorgde voor grote opwinding onder de Hollandse kolonisten. Ze telden tien schepen: een miezerig aantal ten opzichte van de Chinese armada die lag te wachten bij de baai van Tayouan. Maar het gaf hun weer hoop. Lange tijd hadden ze niet eens geweten of de Maria Batavia ooit had bereikt, en of er ooit nog hulp zou komen. De weken waren maanden geworden, en het onzekere wachten was voor iedereen een beproeving geweest, waardoor de spanningen onderling hoog waren opgelopen. Water en voedsel moesten nu streng worden gerantsoeneerd, terwijl besmettelijke ziekten zoals buikloop en waterzucht om zich heen grepen in het overbevolkte fort.

Vanaf het fort volgde Frederic samen met talloze andere kolonisten angstvallig de manoeuvres van de Hollandse schepen om de kust te bereiken. Maar ook moeder natuur stond niet aan hun kant. Een krachtige tyfoon had hun komst vertraagd, en nu weer hadden ze de wind tegen. Daarnaast werden ze gehinderd door het steeds groeiende aantal vijandelijke schepen dat langs de kust op de loer lag. Het duurde een maand voordat Cauw er met zijn vloot in was geslaagd de zevenhonderd mannen aan wal te brengen.

Hij onthaalde admiraal Cauw hartelijk. Het gezicht van Cauw was getekend door vermoeidheid en spanning, de donkere wallen onder zijn ogen duidelijk te zien. De arme man stotterde zijn welgemeende excuses dat hij maar met zo weinigen was gekomen. Frederic viel Cauw nog net niet in de armen uit waardering voor de moed die de man had getoond. Hij was allang blij dat er hulp was gekomen.

Gedurende de komende dagen kwamen hij en Cauw geregeld met de militaire raad bijeen om de beperkte mogelijkheden die ze nog hadden te bespreken. Ze werden het snel eens dat ze met de schamele versterkingen waarmee Cauw was gekomen niet al te lang konden wachten. Ze moesten snel iets doen. Ze besloten het merendeel van Cauws schepen en troepen uit te sturen voor een ontmoeting met de Mantsjoegeneraals, in de hoop dat ze met de Qing een alliantie konden vormen. Tegelijkertijd werkten ze aan een gewaagd plan voor een massale tegenaanval, waarvan ze wisten dat de kans op slagen klein was. Maar ze wisten ook dat als ze niets uitvoerden, hun dagen op het eiland hoe dan ook waren geteld.

Toen de windrichting gunstig was, trokken drie verschillende expedities, waarvan twee vanuit zee en één vanuit land, erop uit in een geïntegreerde, gezamenlijke aanval. Het succes van iedere individuele expeditie was zwaar afhankelijk van dat van de anderen. Maar de krachten van de natuur keerden zich opnieuw tegen hen, en alles wat mogelijk verkeerd kon gaan, deed dat ook. Meer dan honderddertig man verloren hun leven op die dag in september.

Een maand later kreeg hij bericht dat de beoogde ontmoeting tussen Cauw en de Mantsjoe-generaals nooit had plaatsgevonden. Blijkbaar was Koxinga allang door zijn spionnen op de hoogte gebracht van hun plannen om een bondgenootschap met hen aan te gaan, en had zijn kapiteins bevolen om alle Hollandse schepen die een poging deden de Straat van Formosa over te steken, aan te vallen. De bescheiden vloot van Cauw, die het merendeel van de versterkingstroepen vervoerde, was vrijwel gedecimeerd. Wat er van de vloot overbleef en er wel in was geslaagd de blokkade te doorbreken was naar Batavia gevlucht. Frederic voelde zich verslagen toen hij het hoorde. Ze waren opnieuw aan hun lot overgelaten, en dat lot zag er met de dag somberder uit.





XXI


Een waardevolle overloper


Christian Beyer begreep de noodzaak van de twee vrouwen om zoveel mogelijk bezig te blijven. Het ging hen er niet alleen om hun verdriet te vergeten, maar ook om enig gevoel van eigenwaarde te behouden. Zelf was hij waarschijnlijk gek geworden als hij in deze omstandigheden niets om handen had gehad. Hij was blij geweest dat Cornelia vrijwel meteen was teruggekeerd om haar werk in de ziekenzaal te hervatten, en dat Geertje Hendricks zich vrijwillig had aangemeld om er te komen werken. Ook Helena Coyett had zich gemeld als vrijwilligster in de ziekenzaal, maar aan haar had hij gevraagd voor wat morele steun te zorgen onder de kersverse weduwen. Helena bleek een sterke, moedige vrouw, die de gouverneur goed bijstond in deze donkere tijden. En God wist dat ze alle steun nodig hadden die ze konden krijgen.

Cornelia en Geertje Hendricks werkten allebei hard en Cornelia had met haar van nature zorgzame karakter een rustgevend effect op de patiënten.

De twee vrouwen waren druk in de weer in de kleine, overvolle ziekenzaal. Ze hielden zich bezig met het verschonen van wonden, het verwisselen van verband, het geven van drinkwater aan de zieken en het legen van beddenpannen. Cornelia’s jeugdige schoonheid had plaatsgemaakt voor een schralere, triestere uitstraling die sprak van de tragedie die haar was overkomen. Nadat de eerste schok van verdriet over de dood van haar verloofde en vader enigszins was weggeëbd, had zij zichzelf obsessief op haar werk in de ziekenzaal gestort. Ook voor de oudere Geertje Hendricks, de weduwe van een van de twee dominees die door Koxinga was gekruisigd, waren de bezigheden een bittere noodzaak om niet gek te worden.

Ze hadden onlangs nog tegen Beyer gezegd dat ze vooral niet wilden stilstaan bij wat hen misschien te wachten stond. Zij, net als alle anderen, dacht hij wrang. Hij dacht nog geregeld terug aan de tijd die hij door had gebracht op Amoy, en aan de man die hij daar had leren kennen, en die verantwoordelijk was voor al deze ellende.

Het kleine hospitaal kon het aantal gewonden, zieken en stervenden nauwelijks aan. De zusters waren genoodzaakt om de zieken te leggen waar ze maar konden, waardoor velen op de stenen, vochtige vloer lagen, voorzien van niet meer dan een paar dunne dekens. Daarnaast was er aan de bevoorrading van medicijnen een einde gekomen, waardoor de artsen voor velen weinig meer konden doen. Dagelijks werden er gewonde soldaten binnengebracht, van wie alleen de ergste gevallen een bed of een matras kregen toegewezen. In het begin had hij nog geprobeerd om de gewonden gescheiden te houden van hen die een besmettelijke ziekte hadden, maar hij had dat op den duur op moeten geven.

Hij was zeer op Cornelia gesteld. Hij kende haar vanaf de tijd dat ze een kleuter was en bewonderde haar om haar gedrevenheid en bezieling, ondanks wat haar was overkomen. Op haar beurt zag zij hem als een soort mentor, wat hem zeer verheugde.

‘Ik heb zo met die man te doen,’ fluisterde ze op een dag in zijn oor terwijl ze beiden verwoed hun handen schrobden totdat ze rood zagen. Hij stond op absolute hygiëne in de ziekenzaal, en wee het gebeente van diegene die zich niet aan zijn strenge regels hield.

‘Je bedoelt sergeant Radis?’ vroeg hij, en wierp een discrete blik in de richting van de jonge sergeant. Radis zat aan de bedzijde van You-Mei, zijn tengere, ernstig zieke Chinese echtgenote.

‘Ja,’ antwoordde Cornelia zacht. ‘Is er niets dat we nog voor haar kunnen doen, dokter?’

Beyer schudde triest zijn hoofd. You-Mei was een paar dagen geleden hoestend en verzwakt naar het hospitaal gebracht, waarna haar koorts alleen maar was toegenomen. De longontsteking die hij direct had geconstateerd ontwikkelde zich snel, verergerd door de gevolgen van ondervoeding. Sinds die ochtend vocht haar vermagerde lichaam om zuurstof met elke piepende ademhaling. Hij verwachtte niet dat ze de nacht nog zou halen.

Die hele middag had sergeant Radis hen met bloed doorlopen ogen gevolgd terwijl hij samen met Cornelia zijn ronde deed. Hij knikte medelevend in zijn richting en boog zich over een patiënt die twee bedden van You-Mei verwijderd lag.

Alsof hij op hem zat te wachten sprong de sergeant ineens op, snelde naar hem toe en greep hem bij zijn arm. ‘U moet mijn vrouw redden,’ zei hij dwingend. ‘Ik heb mijn zoontje al verloren. Alstublieft, u moet haar zien te genezen.’ Vermoeid liet Beyer zich meenemen. Vol medeleven keek hij naar de wegkwijnende vrouw in het bed. Teder verwijderde hij een lok haar uit haar gezicht en voelde haar gloeiende voorhoofd. Hij legde een sympathieke hand op Radis’ schouder. ‘Het spijt me, sergeant. Ik weet dat het vreselijk is, maar we kunnen echt niets meer voor haar doen.’

‘Jullie laten haar sterven omdat zij Chinees is, hè?’ zei hij met overslaande stem. ‘Als zij Hollandse was geweest, had u haar waarschijnlijk wel behandeld, maar het zou zonde zijn om jullie dure medicijnen aan haar te geven omdat ze Chinees is. Ze is christen, of wist je dat soms niet?’ Een aantal van de andere patiënten in zijn buurt kwam voorzichtig overeind, geïntrigeerd door de paniekerige toon waarop hij sprak.

Bezorgd dat de commotie de anderen zou verstoren snelde Cornelia naar hem toe. ‘Hans, alsjeblieft.’ Ze legde haar hand op zijn arm in de hoop hem tot bedaren te brengen. ‘We vinden het allemaal heel naar, maar dokter Beyer heeft gelijk. We kunnen echt niets meer voor haar doen. You-Mei heeft longziekte, het heeft niets te maken met het feit dat ze Chinees is. Geloof me, dokter Beyer behandelt haar net zoals iedereen. We hebben echt alles gedaan wat we konden. Ik blijf wel bij je om samen over haar te waken, als je dat wilt.’

Radis deinsde naar achteren en keek haar aan alsof ze een vloek over hem had uitgesproken. ‘Nee! Ga weg. Jij bent net als zij. Jullie zijn allemaal hetzelfde. Het is omdat ze Chinees is, hé? Dacht je soms dat ik gek ben!’ tierde hij terwijl hij haar ruw van zich afduwde. Moedeloos liet ze haar hand zakken langs haar zij. Ze greep naar een extra deken, die ze voorzichtig over de ernstig verzwakte You-Mei legde om haar te beschermen tegen het kille vocht dat de muren van het fort voor eeuwig leek te hebben doordrongen. Nog een keer keek ze met compassie naar de jonge Chinese vrouw voordat ze zich ontfermde over een andere patiënt.

Beyer knikte bemoedigend in haar richting, hij waardeerde haar pogingen om Radis te kalmeren. Hun blikken kruisten elkaar. Allebei begrepen ze de radeloosheid en verdriet die gepaard gaan met de angst voor het verlies van een geliefde.

***

You-Mei stierf nog geen uur later. Sergeant Radis verliet wankel fort Zeelandia, verblind door het alles verterende verdriet dat zich meester van hem had gemaakt. In zijn roekeloosheid kon het hem niet schelen als hij door de vijand zou worden gevangengenomen of gedood. Hij had niets meer te verliezen. Hij geloofde dat ze toch allemaal zouden sterven, op de een of andere manier. Of hij nou van de honger zou omkomen of aan het zwaard zou worden geregen van een van Koxinga’s soldaten, het maakte hem niet langer uit. Hij rende, struikelde in de duisternis totdat hij een klein afgezonderd strand bereikte, waar hij zich op zijn knieën liet zakken, leeg en uitgeput. Snikkend viel hij op zijn zij, zijn benen opgetrokken in de foetushouding. Uiteindelijk viel hij in een diepe slaap, zich nauwelijks bewust van het ruisende geluid van de branding en de lichte motregen die zijn kleren langzaam doordrenkte.

De volgende ochtend schrok hij wakker. Vlak boven zijn hoofd stond een oudere Chinese man die met een twijfelachtig gezicht op hem neerkeek. Hij sprong haastig overeind en deinsde achteruit. Naarstig keek hij om zich heen waar hij was. Het duurde een fractie van een seconde voordat het allemaal weer bij hem terugkwam. De dood van zijn vrouw, zijn radeloze vlucht uit het fort. Zijn hart kromp ineen toen de werkelijkheid hem opnieuw overspoelde.

Hij bekeek de Chinees wantrouwend. De man was ongewapend en droeg niet de kledij van een soldaat. Hij kwam hem bekend voor, maar het beeld klopte niet.

‘Ik ken u ergens van,’ zei hij, terwijl hij zijn geheugen doorzocht. ‘U werkte toch voor de compagnie?’ vroeg hij in het Chinees. De man die hij dacht te kennen droeg altijd kostbare zijden tunieken, zijn uiterlijk was meestal keurig verzorgd. Hij was iemand met status en van belang binnen de Chinese gemeenschap. Nu stond hij voor hem als een schooier: zijn baard en haren zagen er armoedig en verwaarloosd uit, de elegante, met geborduurde manchetten afgewerkte tuniek was gerafeld en verschoten door de zon.

‘Dat klopt. Ik ben He Ting-Bin, voormalig werknemer bij de compagnie. Ik was er werkzaam als tolk en bemiddelaar. Ooit was ik ook nog een succesvol koopman, maar nu niet meer.’ Hij zuchtte gelaten, alsof hij er vrede mee had dat dat alles tot het verleden behoorde. ‘Uw Chinees is merkwaardig goed.’ De bewondering klonk door in zijn stem.

‘Mijn vrouw is...’ Radis slikte toen de rauwe waarheid hem opnieuw dreigde te verzwelgen. ‘Mijn vrouw was Chinees,’ eindigde hij zacht.

‘Dat weet ik. Ik herinner mij haar nog. Ze is dood?’ vroeg Ting-Bin met compassie.

Radis liet zijn hoofd hangen. ‘Ja. Ze is gisteravond gestorven. Ze had een longziekte.’

‘O. Dat spijt me heel erg.’

Ineens wist Radis het weer. ‘Ik heb dingen over u gehoord. Ze zeggen dat u de compagnie heeft opgelicht en dat u uw eigen mensen uitbuitte. Is dat waar?’

De Chinees zuchtte opnieuw, keek zwijgend voor zich uit en liet zijn hoofd hangen in schaamte. ‘Ja, het is waar. Ik heb uw mensen opgelicht, net zoals ik Heer Koxinga heb bedrogen. Heer Koxinga is een eervol mens, weet u. Ondanks wat u en uw landgenoten van hem zouden geloven. Hij kwam achter mijn bedrog en daar ben ik voor gestraft. En terecht. Ik verdiende niet anders.’

‘U leeft anders nog wel,’ zei Radis droogjes.

Ting-Bin knikte. ‘Zoals ik al zei, Heer Koxinga is een eerzuchtig mens, en meer mededogend dan jullie Hollanders denken. Ik heb veel voor hem betekend in het verleden, en dat weet hij. Hij had me kunnen laten doden, maar in plaats daarvan heeft hij me verbannen.’ Hij grinnikte, een vreemde gewaarwording gezien de openbaring die hij zojuist had gedaan. ‘Weet u, door mijn verbanning heb ik veel tijd gehad om na te denken. De compagnie heeft mij rijk gemaakt, ze is goed voor mij geweest. Ze verdienden het niet dat ik haar probeerde op te lichten, maar ik deed het voor de handel. Ik moest slagen van mijzelf op de missie die de gouverneur mij had gegeven. Begrijpt u dat? Ten koste van alles, en dat heb ik geweten.’ Ting-Bin keek hem aan met een oprecht trieste blik. ‘De dood van dominee Hambroek, dat... dat had ik nooit gewild, dat moet u van mij geloven. De dominee was een goed mens. Hij was altijd goed voor mij.’ Hij viel stil, diep in gedachten verzonken. Toen zuchtte hij, draaide zich om en wenkte Radis om met hem mee te gaan. ‘Komt u met mij mee. Er is iemand die u moet zien.’

Weifelend keek Radis om zich heen en volgde de Chinees op veilige afstand totdat ze bij een oude schuur aankwamen. Het was duidelijk dat de wanden, gemaakt van houten planken, al meerdere malen op amateuristische wijze waren gerepareerd. Toen ze de hut naderden kwam er ineens een blanke man uit tevoorschijn. Het haar van de man was kort en gruizig, de baard en snor die zijn gezicht gebruikelijk sierden, waren verdwenen. Radis keek hem goed aan voordat hij hem herkende. ‘Stockaert!’ riep hij verbaasd toen hij de vermiste sergeant herkende.

‘Hallo, Hans,’ zei Stockaert schaapachtig. ‘Ting-Bin heeft me hier vanochtend naartoe gebracht toen hij jou hier slapend op het strand had aangetroffen. Wat doe je hier? Als Koxinga’s mannen jou hier vinden, ben je er geweest, man. Je weet toch dat ze overal zitten.’

‘Het kan me weinig schelen als ze me zouden vinden. Voor mij doet het er niet meer toe. You-Mei is gisteravond overleden. Ze lieten haar sterven omdat ze Chinees was.’ Zijn toon was bitter. ‘Daar ben ik van overtuigd. Voor hen is elke Chinees de vijand.’ Hij spuugde het laatste woord er giftig uit.

Stockaert keek schichtig om zich heen en greep Radis bij zijn arm. ‘Kom gauw naar binnen, daar praten we verder. Je kunt Ting-Bin vertrouwen. Hij is niet de persoon die hij was. Hij heeft veel van ons geholpen, ook mij. We hebben elkaar nodig in deze tijden. Het maakt niet uit aan welke kant je staat.’

De hut was van binnen veel comfortabeler dan Radis had verwacht. Iemand had duidelijk de moeite genomen om de oude schuur zo leefbaar mogelijk te maken. Beide Hollanders namen plaats op verweerde stukken drijfhout die dienden als kruk.

‘Jij bent overgelopen, niet?’ De vraag brandde op Radis’ lippen.

Stockaert knikte, zonder schaamte deze keer. ‘Ja. Zoals je weet is mijn vrouw ook Chinees. Mijn kinderen zijn half Chinees. Als deze impasse nog langer doorgaat sterven we allemaal. Ik heb enorme waardering voor de gouverneur, maar hij is verdomd koppig. Soms kan moed zo zinloos zijn.’

Zwijgend keken de twee voor zich uit, diep in gedachten verzonken. Ting-Bin had intussen een tinnen beker gevuld met heet water, die hij aan Radis overhandigde. Hij dronk het dorstig in een teug leeg, waarna Ting-Bin de beker meteen bijvulde.

Stockaert leunde voorover en keek hem indringend aan. ‘Er is bijna geen eten meer, wist je dat? Koxinga zal binnenkort zijn eigen troepen niet langer kunnen voeden als dit nog langer doorgaat zo.’

‘Wordt hij dan niet bevoorraad door het vasteland? Of door zijn mensen op de Pescadoren?’ vroeg hij verbaasd.

Stockaert schudde stellig het hoofd. ‘Nee. De Mantsjoes hebben de toegang tot de kust volledig geblokkeerd. Daar is geen doorkomen meer aan. Bovendien hebben ze alles binnen het kustgebied vernietigd. De gewassen, de akkers, hele boerderijen zelfs. Ze hebben alles gewoon platgebrand. Alles is weg. En de Pescadoren?’ Hij trok een gezicht en schudde opnieuw zijn hoofd. ‘Het kleine beetje dat daar kon groeien is allang op. Ze zijn zo langzamerhand aardig wanhopig aan het worden.’ Radis en Stockaert namen allebei een stuk gedroogde vis aan van Ting-Bin, waar ze in stilte op kauwden.

‘Waarom vertel je mij dit eigenlijk?’ vroeg Radis. ‘Dit soort informatie zou de Hollanders alleen maar vastberadener maken om het fort zo lang mogelijk te behouden.’

Stockaert beet nog een stuk vis af en maalde erop om het vervolgens weg te spoelen met water. Hij keek Ting-Bin veelbetekenend aan, waarop die overeind kwam en met een knik van zijn hoofd zwijgend de hut verliet. Radis bekroop het gevoel alsof het moment geregisseerd was.

‘Ga met me mee, Hans,’ zei Stockaert. ‘Dan neem ik je naar Heer Koxinga. Jij kent het fort van binnen en buiten, beter dan wie dan ook op dit eiland. Je hebt zelfs geholpen bij het ontwerpen ervan.’

Radis keek hem geschokt aan. ‘Mijn eigen mensen verraden? Nee. Dat zou ik niet kunnen. Ik ben niet zoals jij,’ zei hij bitter.

Stockaert keek even weg om de belediging te incasseren. Opnieuw trok hij zijn schouders op. ‘Dat weet ik wel,’ zei hij, en glimlachte zuur. ‘Weet je, Koxinga is niet het monster dat de Hollanders allemaal denken. Hij kan wreed zijn, zeker, maar hij is beslist niet onredelijk. Ik ben ervan overtuigd dat hij dankbaar zou zijn als jij hem zou vertellen wat je wist.’

‘Ik ben alleen betrokken geweest bij de bouw van fort Utrecht, niet Zeelandia.’

‘Precies,’ zei Stockaert, en keek hem indringend aan. Toen keek hij weg, waarna ze allebei in stilte door de open deur naar de branding staarden. ‘Er zijn velen zoals mijzelf, weet je dat?’ zei hij op zachte toon. ‘Berkhout, Danielszoon, Van Dongen, Valentijn...’

‘Jacobus Valentijn?’ vroeg Radis verbaasd. ‘Dus het is toch waar? Heeft adjunct-gouverneur Valentijn ons werkelijk verraden? Ik had het anders nooit geloofd…’

Stockaert schudde heftig zijn hoofd. ‘Zo moet je het niet zien. We zijn eenvoudigweg niet allemaal zo sterk als gouverneur Coyett, of dominee Hambroek. Ja, het zijn helden. Maar niet iedereen kan dat zijn. Ik ben de eerste die toegeeft dat ik geen held ben. En dat heb ik geaccepteerd. We zijn gewoon mensen, Hans. We hebben nou eenmaal onze zwakten. Ik heb het gedaan omdat ik wilde overleven. Oordeel niet te hard over Valentijn. Hij heeft het gedaan om zijn gezin te redden.’ Radis keek hem vragend aan.

‘O, hij was moedig, heel moedig van wat ik begrepen heb, vooral in het begin. Toen wilde hij helemaal niets aan hen kwijt. Ze hebben hem toen bont en blauw geslagen, en nog steeds wilde hij niets zeggen. Maar toen dreigden ze zijn gezin wat aan te doen. Zijn vrouw en kinderen, Hans. Wat had jij in zijn plaats gedaan? Had jij de held dan uitgehangen? Dacht het niet.’

Radis beet op zijn onderlip en tuurde voor zich uit. Hij zei niets. Zijn gezin was dood: hij had helemaal niemand meer. Maar hij zou zijn eigen ziel aan de duivel verkopen om ze weer terug te krijgen, als dat mogelijk was geweest, en dat wist hij.

‘Goed, dus wij gaven het op,’ ging Stockaert verder. ‘We gaven ons over, wij zijn naar de winnende kant overgelopen. Dat maakt ons zwak en verachtelijk. Maar het is wel realistisch. Denk jij nou heus dat wij Hollanders dit zouden kunnen winnen? Dat we zelfs maar een kans maken hier levend uit te komen? Met jouw hulp kunnen we hier een einde aan maken. Hoe eerder, hoe beter, wat mij betreft, anders sterven we allemaal op dit Godverlaten eiland.’ Hij zuchtte diep. ‘We hadden hier nooit naartoe moeten komen. Dit land is niet van ons,’ zei hij met een breed gebaar van zijn arm. Hij stond op en legde een hand op Radis’ schouder, die nog steeds als versteend naar zijn eigen voeten staarde. ‘Denk erover na,’ zei Stockaert met zijn rug naar hem toe. ‘Ik kom rond zonsondergang wel terug. Als je hier niet langer bent, dan weet ik wat je antwoord is en dan zal ik dat begrijpen.’ En daarna was hij weg.

Radis stopte het laatste stukje ranzige vis in zijn mond en staarde naar buiten in de richting van de branding, waar de lichte deining van de golven het water tot enkele meters voor de hut bracht om vervolgens weer terug te vloeien. Hij zat al vele jaren op Formosa. Hij was een ervaren militair, een die in vele veldslagen had gevochten in zowel Europa als het Verre Oosten. Zeven maanden lang hadden ze boven op elkaar gezeten, verzwolgen in elkaars angstzweet, samen met klagende vrouwen en jammerende kinderen. Samen met hen had hij geleefd, de mede-soldaten die langzaam stierven aan de gevolgen van buikloop en de andere vreselijke ziekten die er de ronde deden. Ook hij was getuige geweest van de executies van zijn landgenoten: hij had ze stuk voor stuk gekend. Met sommigen van hen was hij zelfs bevriend geweest. De verhalen over Koxinga’s wreedheid joeg hun allemaal de stuipen op het lijf en ook hij had nachtmerries over wat hun te wachten stond als het fort zou vallen. Nee, wanneer het fort zou vallen, corrigeerde hij zichzelf. Stockaert had gelijk, diep in zijn hart wist ook hij dat het zou gebeuren. En nu had hij Stockaert gezien. De man was overgelopen, dat wel, maar hij leefde nog, wat hij van vele anderen niet kon zeggen.

Op hulp van buitenaf hoefden ze waarschijnlijk niet meer te rekenen. Admiraal Cauw zou vrijwel zeker niet meer terugkomen, ondanks de hoop waar sommige kolonisten zich aan vastklampten. Ook hij had de geruchten gehoord dat de admiraal er niet in was geslaagd de Chinese kust te bereiken om de Mantsjoes aan hun kant te krijgen. Waar was hij dan wel heengegaan? Waarschijnlijk had Cauw eieren voor zijn geld gekozen, en was ervandoor gegaan, uit angst. Hij kon het de man niet eens kwalijk nemen. Zo ken ik er nog wel eentje, dacht hij bitter.

De Chinezen waren de laatste tijd steeds agressiever geworden, de aanvallen op het fort heftiger, wanhopiger. Nu wist hij waarom. Ook Koxinga en zijn leger kampten met een dreigend voedseltekort.

Allemaal waren ze volledig overdonderd geweest toen de Chinezen plotseling met zware kanonnen aan kwamen zetten. Omdat ze die nog niet eerder hadden gebruikt hadden ze met zijn allen aangenomen dat ze niet over dat soort wapens beschikten, maar ze hadden zich vergist. Nu was het alleen nog maar een kwestie van tijd voordat ze het fort binnen zouden dringen. En wat er hun dan te gebeuren zou staan, daar stond hij liever niet bij stil.

Urenlang zat hij op het strand na te denken over wat Stockaert tegen hem had gezegd. Nog geen twee maanden geleden was zijn zoontje gestorven aan de gevolgen van een infectie. Zijn vrouw had hij voor zijn ogen zien wegkwijnen, en nu was ook zij dood. Stockaert had gelijk. Hij was dan misschien geen held, maar hij zou kunnen helpen deze afschuwelijke patstelling te doorbreken. Hij kende het fort inderdaad van binnen en buiten, hij kende de zwakten en geheime ingangen als de palm van zijn hand. Misschien dat Koxinga genadig genoeg zou zijn om de Hollanders het eiland te laten verlaten. Zelf zou hij dan op Formosa moeten blijven. Want als hij zou doen wat hij nu overwoog, dan hoefde hij niet terug te keren naar Batavia. Daar zouden ze hem alleen maar ophangen voor desertie, en verraad.

***

Dat Stockaert met sergeant Radis aan was komen zetten was puur geluk, en iets wat Koxinga hard nodig had. Hoewel hij er heilig van overtuigd was dat hij uiteindelijk over Formosa zou zegevieren, had hij nooit van tevoren kunnen bedenken dat de Hollandse kolonisten het zo lang vol zouden houden. Acht maanden had de belegering van het fort geduurd, en nog steeds waren ze er niet in geslaagd het komen en gaan van de Hollanders via de achteringang van Zeelandia tegen te houden. Gedekt door de schutters in fort Utrecht konden ze het grote fort nog steeds in relatieve veiligheid verlaten om vers voedsel, medicijnen, en nog veel belangrijker, drinkwater aan te voeren. Generaal San-Ge had verscheidene malen geprobeerd fort Zeelandia van achteren te bestormen, maar bij elke poging waren er al tientallen soldaten neergeschoten door de schutters en kanonniers verschanst in de kleine ronde toren.

Als hij die toren op de een of andere manier zou kunnen bemachtigen, dan zouden ze haar kanonnen kunnen richten op het grote fort. Door de hoge ligging van fort Utrecht zou de verdediging met Zeelandia’s kanonnen nooit lukken. De Hollanders moesten zich hier pijnlijk bewust van zijn geweest, want de toegang tot fort Utrecht was goed afgeschermd en vrijwel onbenaderbaar.

De wetenschap dat er een behoorlijke hoeveelheid graan lag opgeslagen in de pakhuizen van fort Zeelandia tergde hem. Hij was er wel in geslaagd de Chinese boerderijen op Formosa beter te organiseren, maar het was december, dus een oogst was voorlopig niet in zicht. De afgelopen weken had hij weinig anders gegeten dan waterige rijstebrij, waardoor hij flink was vermagerd, net als iedereen. Vlees was bijna nergens meer te krijgen en de kust van Fukien was nu zo goed als onbereikbaar geworden door het steeds toenemend aantal Qing-marineschepen, dat er patrouilleerde. En zelfs als een van zijn schepen erin slaagde door te dringen viel er nu toch weinig te halen sinds de Mantsjoes de eens zo vruchtbare aarde hadden verschroeid. Ze moesten het fort nemen, en wel zo snel mogelijk.

Het enige goede nieuws was dat het zijn vloot was gelukt de paar Hollandse schepen te ontmoedigen richting het vasteland te varen, waar hij wist dat ze de hulp in zouden roepen van de vijand. Zijn jonken hadden de achtervolging ingezet, totdat de overgebleven voc-schepen de moed hadden opgegeven en in zuidelijke richting waren vertrokken, terug naar Batavia. Die admiraal had in ieder geval het verstand om te beseffen wanneer ze waren verslagen, dacht hij cynisch.

De weersomstandigheden waren hem telkens gunstig geweest: tijdens de oversteek naar Formosa, ook bij het belemmeren van de Hollandse vloot. De wind had zelfs de Hollanders in de steek gelaten bij hun gewaagde tegenaanvallen bij de baai van Taoyuan, waar ze ineens waren stilgevallen op een voor hen zo beslissend moment. Dat had van de Hollandse schepen een gemakkelijk doelwit gemaakt, al dobberend in de baai en omringd door zijn vele oorlogsjonken. De goden stonden aan zijn kant, wat alleen maar bevestigde wat hij geloofde: dat Formosa voor hem was voorbestemd.

En nu was er dus sergeant Radis. Volgens Stockaert beschikte Radis over waardevolle kennis die de sleutel zou kunnen betekenen tot het nemen van fort Utrecht, en uiteindelijk Zeelandia.

Hij verwelkomde Radis hartelijk met alle egards die een overloper van zijn kaliber verdiende. De sergeant bekeek hem achterdochtig, duidelijk onzeker over wat hem te wachten stond. De ogen van Radis gingen als eerste naar de afzichtelijke bulten op zijn nek, waardoor zijn hand er in een reflex naartoe ging. De jeukende bulten waren de laatste weken alleen maar erger geworden, en zaten overal. Hij kleedde zich ernaar in een poging het te verbergen, maar de huid net onder zijn kaak was nog steeds te zien.

‘Heer Koxinga, mag ik u voorstellen,’ begon Stockaert formeel. ‘Dit is sergeant Hans Jurgen Radis.’

‘Sergeant Radis.’ Hij knikte respectvol, ‘Van uw waarde collega hier,’ hij gebaarde naar Stockaert, ‘heb ik begrepen dat u wel even overtuigd moest worden om naar mij toe te komen. U hebt dus een geweten. Dat is een goede eigenschap, en een bewonderenswaardige.’

Radis knipperde onzeker met zijn ogen en transpireerde hevig onder de meerdere lagen van zijn uniform. Koxinga glimlachte. Stockaert had hem al verteld dat Radis het ontwerp van fort Zeelandia goed kende en dat hij nauw betrokken was geweest bij het bouwen van fort Utrecht. Dat was waardevolle informatie, dus het loonde om de sergeant voor zich te winnen. Hij koos zijn woorden zorgvuldig.

‘Het vraagt om moed om te doen wat u hebt gedaan, sergeant. Ik heb trouwens begrepen dat u met een van mijn landgenoten bent getrouwd.’

‘Dat klopt, heer Koxinga. Zij is gisternacht overleden,’ zei Radis met hese stem, de pijn van zijn verlies nog duidelijk hoorbaar.

‘Dat spijt me voor u,’ zei hij welgemeend.

‘Ze hebben haar laten sterven omdat ze Chinees was.’ Zijn woorden kwamen er bitter uit.

Koxinga keek de Hollander vragend aan. ‘De arts met de grote oren, dokter Bei-Er. Is hij nog de eerste arts? Hij heeft nog steeds de leiding in het ziekenhuis van Zeelandia?’

‘Dokter Beyer? Ja, heer Koxinga. Die is er nog.’

Koxinga draaide zich om en haalde diep adem. Toen wendde hij zich opnieuw tot Radis.

‘Dan vergist u zich,’ zei hij met vervaarlijke lage stem. ‘Ik ken Bei-Er. Hij zou dat nooit doen. Hij zou uw vrouw hebben behandeld, net als ieder ander. Ik wil geen kwaad woord meer over de dokter horen. Is dat goed begrepen?’

Radis verbleekte en nam verschrikt een stap naar achteren. ‘Ja, heer Koxinga. Ik... mijn verontschuldigingen. Ik had niet beseft… vergeeft u mij.’

‘Het spijt me van uw vrouw,’ zei Koxinga weer. De boosheid die Radis’ verwijtende woorden over Beyer bij hem teweeg had gebracht ebde weer langzaam weg. ‘Ik heb ook mijn familie verloren, dus ik weet hoe u zich voelt. Heel lang heb ik ook alleen maar woede gevoeld, net als u.’ Hij nam plaats op een veldkrukje tegenover Radis, die nog steeds gespannen tegenover hem stond. ‘U spreekt onze taal goed, sergeant,’ ging hij verder. Radis boog licht bij het horen van het compliment.

‘Luister. Als u ons helpt, dan zou u veel levens kunnen redden. Aan beide kanten. Ik heb begrepen dat u in een positie verkeert om ons belangrijke informatie te verstrekken die mogelijk een einde zou kunnen maken aan deze onnodige oorlog.’

‘Ik weet dat u net zo wanhopig bent als wij, Heer Koxinga. Van wat ik begrijp zijn uw voedselvoorraden ook flink geslonken.’

‘Aha. Dus uw collega en vriend hier heeft u wat van onze geheimpjes verteld.’ Hij wierp een licht verwijtende blik in de richting van Stockaert die schuldbewust zijn ogen neersloeg. Koxinga glimlachte. Stockaert had goed ingeschat dat het toespelen van dit soort informatie aan Radis de man misschien net over de streep zou halen om over te lopen.

‘Goed. Van wat ik begrijp bent u goed geïnformeerd over het ontwerp van het fort en de toren die aan de achterkant over het fort waakt. Wilt u mij vertellen wat we willen weten?’

Alle ogen waren verwachtingsvol op hem gericht. ‘Ja,’ zei Radis. ‘Maar dan wel op één voorwaarde.’

General San-Ge vloekte venijnig en stapte dreigend op Radis af bij het horen van zijn brutaliteit, maar Koxinga hief een gebiedende hand op. San-Ge kwam abrupt weer tot stilstand.

‘En welke voorwaarde mag dat dan zijn?’

‘U bent een eervol mens, Heer Koxinga, dat zeggen ze althans,’ ratelde Radis. Koxinga trok een vertwijfelde wenkbrauw op. Hij wist niet of hij zich nou gevleid moest voelen door het compliment of beledigd door de twijfel die de man insinueerde.

‘Als ik u vertel wat ik weet, dan ik heb ik slechts een verzoek,’ zei Radis.

‘Het ligt aan de aard van uw verzoek of ik het wel of niet kan inwilligen,’ zei Koxinga, verbaasd over de moed die de sergeant zojuist had getoond.

‘Dan vraag ik u dit. Nadat u het fort heeft ingenomen, toont u dan alstublieft uw medeleven aan mijn landgenoten. Ik vraag u dat u ze laat gaan als ze zich eenmaal hebben overgegeven. Tot de laatste man toe.’ De woorden kwamen eruit als een waterval. Het moment dat hij ze had uitgesproken keek hij Koxinga verschrikt aan, alsof hij verbaasd was over wat er zojuist uit zijn eigen mond was gekomen. Koxinga zei niets.

‘Zou u bereid zijn die voorwaarde te accepteren?’ vroeg Radis. Zijn stem klonk een octaaf hoger, ineens onzeker. Iedereen verstijfde, alle ogen waren op Koxinga gericht. Generaal San-Ge stond klaar om dehij verbaasd waslander te bespringen op zijn bevel, de woede van zijn gezicht af te lezen. Koxinga streelde bedachtzaam zijn baard en naderde Radis met langzame tred, waarna hij hem recht in de ogen keek.

‘Akkoord. U hebt mijn woord. Ik zal uw landgenoten laten leven. Dat is iets wat ik al eerder heb overwogen. Maar ze kunnen hier beslist niet blijven. U begrijpt dat ze zullen moeten vertrekken. Allemaal. Formosa behoort nu aan ons toe, aan mijn volk. Er zal hier geen plek meer zijn voor de Hollanders.’

‘Dat begrijp ik, heer Koxinga,’ mompelde Radis. Zijn versnelde ademhaling verraadde de opluchting die hij voelde. ‘Natuurlijk. Ik... u weet niet wat dit voor mij betekent. Ik zou u zeer dankbaar zijn hiervoor.’ Zijn hele lichaam trilde.

‘U kunt gerust zijn, sergeant Radis,’ zei Koxinga. ‘Door ons te helpen, helpt u uw eigen mensen te redden. Vertelt u mij maar wat u weet.’

Nu had hij dus eindelijk de zwakten van het fort ontdekt. Op zijn teken gaf generaal San-Ge in januari 1662 eindelijk het bevel. De acties vanuit zee werden geïntensiveerd: de oorlogsjonken drongen steeds meer de baai in en vuurden hun kanonnen af op het grote fort. Ook de artillerie maakte de kanonnen klaar voor de aanval. Terwijl honderden soldaten loopgraven maakten, werd een eenheid van de infanterie naar de achterliggende heuvels gestuurd om een aanval op fort Utrecht voor te bereiden. Ondanks de kanonschoten die op hen af werden gevuurd slaagde de voorhoede erin steeds dichterbij te komen. Alles liep volgens plan. Met wat ze nu wisten, was het einde van de belegering nabij.





XXII


Het verlies van Zeelandia


‘Waar komen al die kanonnen plotseling vandaan?’ vroeg Frederic op scherpe toon. ‘En wat zijn ze daar in vredesnaam aan het doen?’ Hij griste de telescoop uit Van Aeldorps handen en keek in de richting van de plotselinge toename in activiteit. ‘Wel verdomd!’ riep hij toen het tot hem doordrong dat het geschut zo werd neergezet dat niet Zeelandia het doelwit was, wat van die afstand zinloos zou zijn, maar fort Utrecht. En op een zodanige manier, dat het maar één ding kon betekenen.

Er ging een koude rilling over zijn rug. ‘Ze weten het,’ zei hij, verbijsterd. ‘Ze weten hoe ze de toren moeten nemen.’

‘Iemand moet het hun hebben verteld,’ zei Van Aeldorp op bittere toon. ‘Als ze erin slagen de artillerie-eenheid op fort Utrecht uit te schakelen, dan...’

‘Dan zijn we niet langer gedekt en dan kan niemand nog langer het fort verlaten,’ vulde luitenant Gerrit aan. ‘Dan zijn we volledig omsingeld. Erger nog, ze zullen onze eigen kanonnen op ons kunnen richten.’

Ze hadden hun uiterste best gedaan om hun enige zwakte voor de Chinezen geheim te houden, maar er waren al zoveel soldaten en officieren verdwenen, en niemand wist wat er met hen was gebeurd. Het was moeilijk te weten of ze waren omgekomen, gevangen waren genomen of, nog een mogelijkheid, over waren gelopen naar de vijand. Ze zouden dat waarschijnlijk nooit met zekerheid te weten komen.

Met groeiende verontrusting zagen ze hoe de Chinese artillerie druk in de weer was met zijn voorbereidingen. Rond ieder kanon krioelden tientallen mannen. Ze gingen dodelijk efficiënt te werk.

‘We zouden onze troepen naar buiten kunnen sturen in een poging tot afleiding en hen ervan weerhouden de kanonnen te gebruiken,’ zei Gerrit. Frederic vond hem niet erg overtuigend klinken.

‘Nee,’ zei Van Aeldorp somber. ‘Onze mannen zouden hen nooit levend bereiken. Daarvoor hebben we te weinig manschappen. Bovendien zullen we dan niet genoeg mannen hebben om het fort te verdedigen. Kijk! Boogschutters!’ De kapitein wees naar een eenheid die positie had ingenomen onderaan de heuvel. Aan de westkant van het fort verscheen een groot aantal infanteriesoldaten. Het leek erop dat ze zich daar voor de langere termijn hadden opgesteld.

Hij voelde zich koud en rillerig, en niet alleen door de kille, miezerige regen die januari met zich meebracht. Om zich heen zag hij alleen maar grimmige gezichten. Ze hadden allemaal geweten dat dit moment ooit zou komen, dat het niet meer was dan een kwestie van tijd. Intussen had Van Aeldorp het bevel gegeven voor de kanonniers om te blijven schieten op de naderende vijand, maar het had weinig zin: de Chinezen bleven net buiten schot. Allemaal wisten ze dat een dergelijke aanval fort Utrecht noodlottig zou zijn.

Frederic wist dat ze deze strijd zouden verliezen, en dan zou alles afgelopen zijn. Er was nog maar één ding dat ze konden doen. Ze moesten nu handelen, terwijl het nog kon. De laatste bevelen werden gegeven en uitgevoerd. Terwijl het geschut de vijand op afstand probeerde te houden werd er haastig een grote hoeveelheid kruit naar fort Utrecht gebracht. Ze zouden de toren zo lang mogelijk moeten proberen te behouden.

***

In de vroege ochtend van 25 januari vuurde Koxinga’s artillerie meer dan tweeduizend kanonschoten af op fort Utrecht. Twee uur lang duurde de barrage aan schoten, en twee keer hield het eindeloze spervuur even op om zijn aanvalstroepen de kans te geven de afgebrokkelde muren van het fort te bestormen.

Aan zijn zijde stond sergeant Hans Radis, die hij als beloning had aangesteld als een van zijn militaire adviseurs. Hij voelde zich euforisch, hij kon niet wachten om te zien of ze een gunstige positie hadden veroverd bij het nemen van de toren. Vol vertrouwen dat ze erin waren geslaagd de Hollandse schutters in de toren uit te schakelen, stapte hij de helling op, naar boven. Maar Radis greep hem bij zijn arm.

‘Nee, wacht!’

Koxinga trok geërgerd zijn arm los uit Radis’ greep, maar toen drong het tot hem door. Geen vijand zou zo stom zijn zo’n strategisch gelegen bolwerk zonder slag of stoot af te staan. Samen met de Hollandse sergeant keek hij op veilige afstand hoe de Chinese soldaten het bouwsel leegden van de lijken van de omgekomen Hollanders. Hij merkte hoe Radis bleek werd en zijn hoofd afwendde toen hij zag wat voor bloedbad zijn verraad van zijn landgenoten had aangericht.

De soldaten gingen naar binnen om het zwaar beschadigde fort zelf te bemannen. Enkele minuten later zag Koxinga hoe de lopen van de kanonnen bovenin het fort langzaam maar zeker van richting veranderden. Waar ze eerst naar buiten waren gericht, staarden de lopen nu recht naar beneden, op de muren van het eens zo machtige fort Zeelandia. Het was nu kwetsbaarder dan ooit.

***

De enorme knal van de explosie deed Frederic en zijn officieren ineenduiken. Grote brokstukken vlogen hoog de lucht in, om tientallen meters verderop weer neer te komen. Zijn laatste bevelen waren dus goed uitgevoerd. Diep in de kelders van fort Utrecht hadden ze nog vier grote vaten buskruit langs de funderingen van het bouwwerk geplaatst, en een spoor van de brandbare stof naar Zeelandia geleid. Met ingehouden adem hadden ze afgewacht. Er bestond immers nog de kans dat de Chinezen de zwavellucht zouden ruiken van het aangestoken buskruit, of het verraderlijke gesis zouden horen. Dan hadden ze misschien nog de kans om deze op tijd te doven.

Maar gelukkig was dat niet gebeurd. Fort Utrecht was verloren gegaan, maar het had wel zoveel mogelijk van de vijandelijke soldaten met zich meegenomen. Met grimmige tevredenheid keken ze vanaf de muren van fort Zeelandia naar de hoge vlammen die tussen het puin van de verwoeste toren vandaan kwamen. Snel berekende hij dat Koxinga minstens vijftig man had verloren in de explosie. Niet dat dat nu nog veel uit zou maken, dacht hij wrang.

Tegen de tijd dat de schemering inzette waren ze van alle kanten omringd. In grote aantallen bevonden zich nu ook vijandelijke troepen aan de achterzijde, waardoor het belegerde fort nu omsingeld was als in de scharen van een krab.

Gedurende de hele nacht schoten de schutters en kanonniers vanaf de muren van het fort op elke beweging erbuiten, waardoor de duisternis vrijwel continu werd opgelicht door een onafgebroken reeks van lichtflitsen. Vrijwel niemand sliep die nacht, wakker gehouden door de eindeloze, zenuwslopende barrage van knallen. Ze konden het fort nu niet langer verlaten of binnenkomen zonder gevaar voor eigen leven. Frederic was zich er pijnlijk van bewust dat voedsel en drinkwater binnen het fort nu bijna op waren. Wat ooit hun ondoordringbare, veilige toevluchtsoord was geweest, was nu niet meer dan een val.

De volgende ochtend, toen het vuur tussen de brokstukken van fort Utrecht eindelijk was gedoofd, waren Koxinga en zijn mannen erin geslaagd het hoge terrein in beslag te nemen. Frederic wist dat het nu niet lang meer zou duren voordat zij hun geschut naar hoger gelegen gebied zouden brengen om deze vervolgens op Zeelandia te richten. Dan zouden de muren van het fort het begeven en de vijand als mieren door de gaten naar binnen komen stromen.

Toch weigerde hij het op te geven. Hij was de gouverneur van het eiland: Formosa was zijn verantwoordelijkheid. Negen maanden lang hadden ze het uitgehouden, en hij wilde tot het bittere einde blijven vechten. Hij stelde een tegenaanval voor. De anderen keken hem verbijsterd aan, ervan overtuigd dat hij onder de toenemende druk zijn verstand had verloren.

‘We kunnen ook gewoon hier blijven zitten en helemaal niets doen,’ opperde hij. ‘En wachten totdat de Chinezen binnen komen lopen en ons allemaal afslachten. Willen jullie dat liever?’

‘We hebben niets meer te verliezen,’ zei Van Iperen. ‘Dan kunnen we net zo goed vechtend tenondergaan.’

Maar de meningen waren er sterk over verdeeld. Uiteindelijk werd erover gestemd. Van de negenentwintig mannen die hun stem gaven waren het er maar vier met hem eens. Zonder de nodige steun werd zijn voorstel voor een tegenaanval weerlegd. Als gouverneur kon hij nu nog twee dingen doen: doorgaan met vechten en het fort verdedigen totdat het uiteindelijk zou vallen, wat onvermijdelijk was, en het risico lopen te worden afgemaakt. Of zouden ze zich nu overgeven, in de hoop dat Koxinga en zijn generaals hun genade zouden schenken? Het was een zware verantwoordelijkheid, en een dilemma dat hij zijn ergste vijand niet toe zou wensen.

Op de vroege avond van 31 januari werd de beslissing voor hem bepaald. Hij werd benaderd door een lijkbleke Van Iperen, die verantwoordelijk was voor het rantsoeneren van het eten en drinkwater. Hij vroeg of hij hem onder vier ogen kon spreken. Frederic zag hoe zijn handen trilden.

‘Het is niet g…goed, Frederic. Ik heb slecht n.. nieuws,’ stamelde hij, terwijl hij de hoed in zijn handen verfomfaaide. ‘Het gaat over de waterputten.’

Zijn nekharen gingen recht overeind staan. Hij had dit moment allang aan zien komen. ‘De putten zullen droog komen te staan,’ zei hij met ingehouden adem, zonder het te hoeven vragen. Van Iperen knikte zwijgend, zijn ogen somber.

‘Hoe lang nog?’

‘Een week, hooguit tien dagen. En dan alleen als we ons rantsoen uiterst voorzichtig gebruiken. U weet wat dat betekent.’ De koopman keek weg en slikte. Alleen de gedachte al dat ze van de dorst zouden omkomen was beangstigend.

Frederic draaide weg en bedekte zijn gezicht met zijn handen. Hij voelde zich ontzettend oud.

‘Dan is het echt afgelopen. Negen maanden lang hebben we het volgehouden. Negen maanden! Om uiteindelijk vanwege gebrek aan water...’ Hij schudde zijn hoofd. De afgelopen twee dagen waren ze er nog in geslaagd de steeds naderende vijand af te houden. Hun voorraad buskruit was zodanig, dat die hen nog wel langer zou kunnen voorzien. Maar aan de wapens zouden ze niets meer hebben als het water op was. De twee mannen keken zwijgend voor zich uit, beiden diep in gedachten verzonken over het lot dat hun mogelijk te wachten stond.

De volgende ochtend stond hij al vroeg op de hoogste trede van de trap die afdaalde tot aan de binnenplaats van het fort. Daar hadden zich een paar honderd kolonisten verzameld. Allemaal waren ze uitgeput, en bang. Het gerucht over het dalende peil van de waterputten en het vooruitzicht dat ze zouden sterven van de dorst had al de ronde gedaan en voor de nodige onrust gezorgd. Hij had de dag daarvoor al wachters bij de putten neer moeten zetten om die te bewaken.

Zijn handen trilden nu onophoudelijk. Hij wist dat het werd veroorzaakt door de zware druk waaronder hij stond. Het was de avond daarvoor begonnen, op het moment dat Van Iperen hem had verteld over de waterputten. Hij kon het getril maar niet bedwingen en hoopte dat niemand het zou merken. Hij was immers hun gouverneur, hun leider. Het zou verkeerd zijn om zijn angst aan hen te tonen. Zij rekenden op hem. Helena had hij het de avond daarvoor al verteld, zij had meteen aan hem gemerkt dat er iets was, voor haar hoefde hij niet eens te proberen iets te verbergen. Ze had hem in haar armen genomen en getroost als een kind, terwijl hij voor het eerst in jaren had gehuild. ‘Dus het is zover,’ had ze rustig gezegd. En hij had alleen maar geknikt tegen haar weelderige boezem, dankbaar dat zij op Formosa was gebleven.

‘Beste mensen,’ begon hij. Zijn stem klonk hem zwak in de oren. Hij wierp nog een hulpeloze blik op Helena, die hem onderaan de trap aanmoedigend toeknikte. Langzaam hield het onrustige geroezemoes onder de menigte op. De binnenplaats vulde zich met een ongemakkelijke stilte. Een enkele vrouw sloeg een kleine kreet van ontzag en ergens huilde een baby. De geweerschoten rondom het fort hoorden ze nauwelijks meer, zo murw waren ze ervan geworden.

‘Negen lange maanden hebben we het volgehouden tegen de vijand. Het fort heeft ons tot nu toe kunnen beschermen tegen de man die ze Koxinga noemen, en diens leger. U hebt allemaal bijzonder veel moed getoond, en levenskracht. Bovenal hebben we dit hachelijke avontuur samen overleefd.’

Hij keek naar de vele gezichten onderaan de trap. Hij zag Anna Hambroek en haar kinderen, en Geertje Hendricks, de vrouw van een van de gekruisigde missionarissen, die zacht begon te huilen. Niemand schonk haar enige aandacht, alle ogen waren nu op hem gericht.

‘U weet dat we sinds de val van fort Utrecht ingesloten zijn binnen de muren van Zeelandia. Tot voor kort konden we via de achterkant van het fort het binnenland in om de voorraden zo nodig aan te vullen. Dat is nu niet langer mogelijk. En dat betekent...’ Hij schraapte zijn keel ongemakkelijk. ‘Dat betekent dat de levensmiddelen die we hebben, op zullen raken.’ Zijn eigen stem klonk hem vreemd in de oren, zijn mond voelde droog. ‘Ons water raakt op. We hebben geen keuze meer. We zullen ons moeten overgeven.’

Een fractie van een seconde was het doodstil. De mensen staarden hem aan, geschokt en ongelovig. Een man vloekte luid, hier en daar begonnen een paar vrouwen te huilen. Maar toen klonk er een schreeuw.

‘Nee!’ Een man stapte naar voren. ‘Er is wel water. U liegt! Als wij ons overgeven, zullen ze ons afslachten. We hebben allemaal gezien wat ze de dominee hebben aangedaan, en de anderen. We moeten ons niet overgeven!’

‘Hij heeft gelijk!’ riep een vrouw luidkeels. ‘We moeten ons niet overgeven!’ Steeds meer stemmen voegden zich bij het protest. Het plein vulde zich met een kakofonie van hun gezamenlijke klaagzang.

Frederic had een dergelijke reactie wel verwacht. Met een knik van zijn hoofd kwamen drie soldaten naar voren, die zich rustig naar de man begaven die als eerste zijn stem had laten horen. Zonder dat hij er erg in had hadden ze hem van achteren ingesloten. Twee grepen hem bij zijn arm en leidden hem met zachte dwang naar achteren. Hun orders waren duidelijk: het was aan hen om iedere man of vrouw te bedwingen die dreigde onrust te veroorzaken onder de menigte.

‘Ik vertel u de waarheid,’ zei hij, zijn stem nu krachtiger. ‘We hebben alleen nog genoeg water voor de komende dagen, hooguit een week. Het is goed mogelijk dat de vijand er nog voor die tijd in slaagt het fort in te nemen.’ Hij haalde diep adem voor hij verder ging. ‘Het is waar dat we niet weten wat er ons te gebeuren staat als wij ons overgeven. Maar we hebben geen keuze. Als wij het niet doen, dan zullen we zeker sterven. En ik denk dat niemand,’ hij keek hen dwingend aan, ‘niemand het een prettig vooruitzicht zou vinden om te sterven van de dorst.’

‘Ik geloof zelf niet dat Koxinga ons wat aan zal doen als wij ons nu vrijwillig overgeven. We moeten niet vergeten dat er een oorlog gaande is op het Chinese vasteland. Die oorlog heeft Koxinga en zijn mannen verdreven naar dit eiland, naar ons Formosa. Zij eisen het nu op. Maar volgens mij,’ weer ging hij de gezichten af van de mensen, de meesten van wie hij persoonlijk kende. ‘Volgens mij is Koxinga geen onredelijk mens. Ik denk dat hij ons zal laten gaan.’

Of hij dat zelf werkelijk geloofde, wist hij niet. Waar haalde hij dat vandaan? Hij had alleen zijn intuïtie om op af te gaan. Dat, en wat Christian Beyer hem over Koxinga had verteld. Hij keek naar de geschokte gezichten die op hem waren gericht, angstig en vol ongeloof. Er viel niets meer te zeggen. Langzaam nam het geroezemoes weer toe. Het timide, terneergeslagen gefluister veranderde al snel in een ongecontroleerd crescendo van paniek. Ze zouden binnenkort worden overgeleverd aan de vijand, een vijand die velen van hun echtgenoten, zonen en vaders al had gedood, in sommige gevallen pal voor hun neus. Niemand kon weten wat er voor hen in het verschiet lag.

Hij nam opnieuw het woord, zijn stem rauw van de emotie door zijn boodschap.

‘Over een aantal uren, tijdens het middaguur, zullen wij de witte vlag van overgave boven het fort laten hijsen. Ik moet u allen vragen...,’ hij klampte zijn handen stevig ineen om het trillen ervan te bedwingen, ‘om u daarop voor te bereiden. Ik vraag u nu om samen met mij te bidden.’ Er viel een beduusde stilte. Hij staarde over hun hoofden, en sprak met breekbare stem. ‘Wij bidden tot u, onze barmhartige en almachtige God, om ons te behoeden voor de wreedheid van de vijand. Wij bidden dat hij ons genade zal betonen, en vragen dit uit het diepst van ons hart.’

***

Generaal San-Ge was een van de eersten die de witte vlag van capitulatie boven het fort had zien rijzen. ‘Heer Koxinga, het is voorbij,’ zei hij plechtig. ‘De Hollanders hebben zich overgegeven.’

Koxinga knikte. ‘Ja,’ was het enige wat hij zei. Verbaasd was hij niet. Zo was het voorspeld. Moeilijk, heel moeilijk. Had de waarzegger erover gezegd. Jouw lot is op dat eiland. De vreemden zullen vertrekken. De woorden uit het verleden echoden opnieuw door zijn hoofd. Het was allemaal moeilijk geweest, veel moeilijker dan hij ooit had gedacht, maar nu was de voorspelling toch uitgekomen.

Hij voelde zich triomfantelijk, euforisch. Het lot had hem achterhaald, zoals hij altijd al had geweten dat het zou doen. Zijn leger zou straks de overwinning kunnen vieren gelijk met de komst van het nieuwe jaar, het jaar van de tijger. Hij glimlachte. Hoe ironisch, dat zijn ziener hem onlangs nog had gezegd dat het jaar van de tijger hem als rat niet goed gezind zou zijn. De man had hem ook gewaarschuwd dat de druk van zijn taken mogelijk zijn gezondheid zou ondermijnen het komende jaar. Vooral adviseerde hij hem niet de strijd aan te gaan met anderen, zelfs niet met zijn eigen familie.

Maar dat deed er niet meer toe. De goden zij dank dat de overwinning op tijd was gekomen, nog voor de komst van het nieuwe jaar. De omstandigheden waren er niet naar geweest om naar het advies van de ziener te luisteren, hij had zijn woorden genegeerd. Dat zijn gezondheid te wensen overliet, dat wist hij al, dat hoefde niemand hem te vertellen. Hij was alleen maar opgelucht dat het nu allemaal voorbij was. Het was zover. Formosa was eindelijk van hem.

‘Haal Ting-Bin,’ beval hij. ‘We zullen hem nodig hebben voor het vertalen bij de onderhandelingen.’

‘Heer Koxinga?’ De generaal keek hem vragend aan. ‘Ting-Bin? Maar... u hebt hem verbannen.’

‘Dacht je soms dat ik dat vergeten was?’ reageerde hij geïrriteerd. ‘Je hebt me gehoord. Haal hem. We kunnen dat niet vragen aan Stockaert of Radis, die zullen ze waarschijnlijk neerschieten omdat ze naar ons zijn overgelopen. Ik wil Ting-Bin. Ze zullen hem misschien verachten voor zijn bedrog, maar van hem zullen ze niet anders verwachten. Hij is niet een van hen.’

San-Ge fronste onzeker, duidelijk ongevoelig voor de nuance die hij voor ogen had, maar hij wist wel beter dan er verder over door te gaan. ‘Prima, heer Koxinga, ik zal hem halen.’

***

Ze stonden te wachten op het strand, nog geen honderd meter van de Chinese delegatie verwijderd. Frederics handen trilden nog steeds, dat was nog steeds niet opgehouden. Naast hem stond Van Iperen telkens van het ene been naar het andere te wippen, ook de rest van zijn staf was nerveus. Elk moment zouden ze het signaal van de Chinezen krijgen om hen te laten weten dat ze klaar waren voor de wederzijdse ontmoeting. Beducht stonden zijn mannen tegen hem aan gedrukt, alsof ze aan hem kracht wilden ontlenen voor de gevreesde confrontatie. Hoe ironisch, dacht hij bij zichzelf. Het is maar goed dat ze niet konden horen hoe zijn eigen hart tekeerging.

Vanaf een afstand kon hij zien hoe de Chinezen zich hadden verzameld rond hun leider, en werden beschermd door een grote legereenheid, de wapens dreigend paraat. Tot nu toe had hij Koxinga alleen nog maar vanuit de verte gezien, dus zeker kon hij er niet van zijn. Van de andere kant van het strand kwamen drie mannen aangelopen. Hij hield zijn hand op tegen het schelle licht. Geflankeerd door twee gewapende soldaten glibberde een magere Chinese man met onvaste voet over de linten zeewier die aan waren gespoeld. Toen de man eenmaal bij Koxinga was voorgeleid liet die zich nederig op het rulle zand voor zijn voeten vallen. Frederic kneep zijn ogen bijeen, verwonderd over wat hij zag.

Hij had Ting-Bin nauwelijks herkend: de normaal gesproken gezette Chinees was uitgemergeld en zag er niet uit. Zijn gescheurde, verbleekte tuniek en onverzorgde baard hadden weinig weg van het onberispelijke uiterlijk dat ze altijd van Ting-Bin gewend waren geweest. Wat was er in vredesnaam met hem gebeurd? Dit moest zwaar gezichtsverlies zijn voor hem om zich op een zodanig vernederende manier voor hen te vertonen.

‘Is dat niet Ting-Bin?’ zei Van Iperen, zijn stem vol ongeloof.

‘Ja, ik geloof van wel.’ Samen staarden ze naar hun voormalige tolk, die nu samen met een officier hun kant op liep, gevolgd door een groep gewapende soldaten. Ting-Bin wreef nerveus met zijn handen, zijn ogen naar beneden gericht op het zand voor zijn voeten.

Frederic vermoedde dat de hogere officier die vol zelfvertrouwen op hen af stapte een van Koxinga’s generaals was. Drie meter bij hen vandaan stopte hij plotseling, waarop ook de soldaten inhielden. Ze waren alert maar duidelijk op hun gemak, hun hand op hun zwaard in een show van intimidatie. Zij waren nu degenen die het voor het zeggen hadden. Zelf was hij, net zoals de leden van zijn staf, ongewapend om de Chinezen ervan te overtuigen dat hun overgave oprecht was.

Met bonzend hart stapte hij naar voren om zich aan de generaal voor te stellen. De man knikte nors en zei wat in rap Chinees, terwijl Ting-Bin luisterde, zijn gezicht afgewend. Frederic voelde enige voldoening dat Ting-Bin nu duidelijk niet langer iemand van betekenis was. Hij was nu waarschijnlijk niet meer dan Koxinga’s tolk, eentje die aan lagerwal was geraakt.

‘Generaal San-Ge wenst zichzelf voor te stellen, excellentie,’ zei Ting-Bin ingetogen. ‘De generaal is gekomen namens Koxinga, de Heer met de Keizerlijke Achternaam. Heer Koxinga zou graag zijn respect willen uiten tegenover u omdat u een bewonderenswaardige tegenstander voor hem bent geweest.’ Het viel Frederic op dat er van Ting-Bins arrogantie weinig meer over was, zijn toon was anders. Wat het ook was dat hij afgelopen maanden had doorstaan, zijn ontberingen hadden hem duidelijk veranderd.

‘Heer Koxinga bewondert de vastberadenheid en moed die u en uw mensen hebben getoond. U hebt ons geduchte leger lang ervan weerhouden het fort in te nemen, veel langer dan hij had gedacht. Heer Koxinga betoogt tevens zijn spijt voor de levens die deze strijd heeft gekost aan Hollandse zijde.’

Frederic hapte naar adem, verrast door wat hij zojuist had gehoord. Had Ting-Bin de woorden van de generaal wel juist vertaald? Kon hij hem werkelijk vertrouwen? Hij keek Ting-Bin strak aan. Die stond er verslagen bij, alsof hij een persoonlijk verlies had geleden. Nee, Ting-Bin sprak de waarheid. Hij had er geen enkel belang bij de woorden van de generaal te verdraaien. Misschien was er dan toch nog hoop. Misschien dat hun lot niet zo erg zou zijn als velen van zijn landgenoten vreesden.

Gesterkt door die gedachte rechtte hij zijn rug en keek de generaal recht in de ogen. ‘Dank u, generaal. Ik weet zeker dat Heer Koxinga begrijpt dat het niet meer was dan mijn plicht om de belangen van de VOC te beschermen, en daarbij de soevereiniteit van de Republiek der Nederlanden, voor zolang ik dat mogelijk achtte.’

San-Ge knikte waarderend. ‘Heer Koxinga wenst te laten weten dat hij geen enkele rancune heeft tegenover u en uw volk. Hij wil benadrukken dat hij niet naar Formosa is gekomen om oorlog met de compagnie of uw land te voeren. Hij wil alleen maar beschikken over datgene wat hem toebehoort.’ Hij wachtte geduldig tot zijn woorden waren vertaald. Bij gebrek aan oefening merkte hij dat het Hollands van Ting-Bin niet zo goed was als het was geweest.

‘Het Chinese volk heeft al eeuwen op dit eiland geleefd. Wij hebben het voor lange tijd toegelaten dat u hier hebt verbleven, aangezien mijn landgenoten en ik er toen geen baat bij hadden. Maar nu hebben wij het nodig. Het is alleen maar juist dat u en uw mensen Formosa afstaan aan haar rechtmatige eigenaars.’

‘Wat... wat is het voornemen van Heer Koxinga met de kolonisten te doen?’ Met ingehouden adem wachtte hij samen met zijn officieren op het antwoord.

‘U zult worden gespaard. Maar u zult moeten vertrekken. Alle Hollanders. Het Chinese volk op het eiland heeft lang genoeg onder het juk van de kolonisten geleefd. Zoals ik al zei. U moet het eiland verlaten.’

Zijn hart sloeg een slag over, hij durfde zijn oren bijna niet te geloven. Van Iperen slaakte een kreet van opluchting. Luitenant Gerrit verloor bijna zijn evenwicht en tuimelde zijwaarts over het zand voordat hij zich herstelde. Maandenlang waren ze geteisterd door de meest vreselijke gedachten over wat de Chinezen met hen zouden doen als er een einde zou komen aan de belegering. Geen van hen had durven dromen dat ze het er levend van af zouden brengen bij een capitulatie.

‘En de gevangenen? Die laat u vrij?’

‘Ja.’

‘Jacobus Valentijn. Hebt u die gevangengenomen?’

‘Hij is uw nummer twee?’

‘Ja, hij is adjunct-gouverneur van Formosa.’

‘Hij is niet langer een gevangene. Ik acht het hoogst onwaarschijnlijk dat hij samen met u het eiland zal willen verlaten.’ Verdere uitleg was overbodig. Hij en Van Iperen keken elkaar veelbetekenend aan. Valentijn moet hebben bedongen dat hij onschendbaar zou zijn, dat hij niet zou worden gedwongen terug te keren naar het volk dat hij had verraden, al was het maar om de levens van zijn eigen gezinsleden te redden.

‘Zijn er nog meer van onze mensen die geneigd zijn hier achter te blijven?’

‘Ja,’ zei San-Ge eenvoudigweg, zonder daarover uit te wijden. ‘Maar er is meer. Heer Koxinga heeft aangekondigd dat hij, ondanks wat u wellicht van hem zult geloven, geen rovende piraat is. Hij zal zichzelf alleen dat toe-eigenen dat rechtmatig aan hem toebehoort. Hij wil graag op goede voet blijven met uw zeer gerespecteerde compagnie en hij zal zichzelf niet verrijken met goederen waar hij geen baat bij heeft.’

Frederic vroeg zich cynisch af van welke goederen Koxinga dacht geen gebruik te kunnen maken, maar hij zei niets. Het had geen zin om scherper te onderhandelen om de kostbare waren in de pakhuizen van Zeelandia mee te nemen naar Batavia, hij was allang blij dat ze nog leefden.

Vrijwel onmiddellijk had hij toegezegd de kanonnen van het kasteel onklaar te maken en over te leveren. De uiteindelijke onderhandelingen die op de capitulatie volgden duurden vijf dagen. In die tijd had hij Koxinga niet één keer ontmoet: alles ging via generaal San-Ge en zijn stafleden. Binnen twee dagen was het fort ontdaan van alle spullen waar Koxinga geen gebruik van wenste te maken. Het was duidelijk dat hij van plan was zo snel mogelijk zijn intrek te nemen in het fort. Hij kon het hem niet kwalijk nemen, na negen maanden in vochtige veldtenten te hebben doorgebracht.

Op de vijfde dag na de overgave arriveerde Koxinga eindelijk zelf, zijn komst tijdig aangekondigd zodat de Hollandse autoriteiten hem officieel welkom konden heten. Eindelijk zou hij dan de grote krijgsheer ontmoeten, de man die een einde had gemaakt aan hun bezetting van Formosa.

Frederic stond op de treden van het fort, Helena aan zijn zijde, omringd door kolonisten die schichtig tevoorschijn waren gekomen. Daar wachtten ze, dicht tegen elkaar aangedrukt om elkaar het nodige zelfvertrouwen te geven. Nog steeds waren er sommigen die Koxinga niet vertrouwden en hem niet op zijn woord durfden te geloven, ondanks zijn geruststellingen.

Koxinga verscheen als een ware koning. Zorgvuldig geschoren en gekleed in een prachtige ceremoniële tuniek stapte hij met een ernstig gezicht over het dorpsplein, omringd door zijn lijfwacht, officieren en persoonlijke staf. Hij bleef staan en nam op zijn gemak de omgeving in zich op, en knikte. Binnen enkele seconden snelden zijn voetsoldaten naar voren met een baldakijn, kussens en een kleine veldtafel. Hij nam plaats op de kussens onder het baldakijn, die hem beschermde voor de motregen die gestaag doorzette in een heuse bui. De kleren van iedereen daarbuiten werden langzaam doordrenkt. Alleen de grote veroveraar en zijn naaste dienaren bleven droog.

Koxinga’s entourage was vergezeld van een grote, bonte groep Chinese arbeiders, boeren en handelslieden van alle rangen en standen. Steeds meer lokale bewoners kwamen erbij, allemaal probeerden ze een plekje te bemachtigen om het schouwspel op gepaste afstand te kunnen volgen.

Op een teken van San-Ge liet Frederic de hand van Helena los en liep de trap af naar beneden. Van Aeldorp en Gerrit liepen voor hem uit, en bevalen de Hollandse kolonisten opzij te gaan om hem erdoor te laten. Met enige tegenzin gingen zij hem uit de weg, alsof zij het naderende einde van hun tijd op Formosa zo lang mogelijk wilden uitstellen. Hij liep doelbewust en met alle waardigheid die hij kon verzamelen in de richting van Koxinga. Een Chinese officier van lagere rang hield met een bot gebaar zijn hand op.

Voor het eerst ontmoette hij dan de heer met de keizerlijke achternaam. Op afstand straalde hij al gezag uit, en kracht. Zijn kleding, het comfort dat hem omringde en de grootte van zijn entourage hadden hem indrukwekkender gemaakt dan hij werkelijk was. Geschokt staarde hij hem aan. Hij zag een magere man met een hoekig gezicht, en lege, door donkere wallen afgetekende ogen. Natuurlijk had hij wel geweten dat zijn vijand ontberingen had doorstaan, net als hij. Hij wist dat de Chinezen ook hadden gekampt met het gebrek aan eten en drinkwater, laat staan medicijnen. Ook had hij van Christian Beyer begrepen dat hij aan een mysterieuze ziekte leed. Dan nog. Hij had een sterke man verwacht die macht uitstraalde. Maar de beruchte opperbevelhebber van het Chinese zuidelijke leger, de man die hij kende als Koxinga, was net zo uitgemergeld en zwak als ieder ander op het eiland, en zag eruit als een oude man.

Een onnatuurlijke stilte vulde het plein. Alles om hem heen voelde onwerkelijk. De twee volkeren, die op elke mogelijke manier zo verschilden en bijna een jaar lang hadden gestreden, beschouwden elkaar voor het eerst van nabij. Daar stond hij dan, oog in oog met de man van wie hij zoveel had gehoord. De man die zijn jaren als gouverneur van Formosa had getekend, en nu ook het einde van zijn gouverneurschap had bepaald.

Maar hij kon Koxinga niet verachten voor wat hij hem had aangedaan. Hij begreep het. Hij wist van de oorlog die hij had gestreden op het Chinese vasteland, van wat de man had moeten doorstaan in zijn hopeloze strijd ter wille van een stervende dynastie. Hij had zijn vaderland moeten achterlaten, verdreven door een vijand die net zo vastberaden was als hijzelf. Als hij de verhalen moest geloven had zijn vader zijn land en keizer verraden, terwijl hij tot de laatste snik tegen de Mantsjoes had gestreden. Bijna voelbaar waren de verliezen die deze man had geleden, de ontberingen, en de pijn. Hij kon alleen maar raden naar de mysterieuze ziekte waaraan Koxinga leed. De ziekte waarvoor Beyer hem op Amoy getracht had te behandelen, en waarin hij niet was geslaagd. Hoe zou dat hem in zijn dagelijkse leven wel niet hebben belemmerd? Ondanks het gebrek aan eten voor zijn mannen en zichzelf, de ziekten die huishielden onder zijn troepen net zoals die binnen het fort hadden huisgehouden, de onafgebroken regen van de afgelopen maanden die iedereen tot waanzin bracht, Koxinga had het nooit opgegeven. Zowel zijn koppige vastberadenheid als zijn volharding en inschattingsvermogen had hem gebracht naar waar ze nu waren, hier in Zeelandia. De man was niet voor niets een gevreesd en gerespecteerd militair leider. Hij was beslist niet onredelijk geweest in de onderhandelingen, en tot nu toe had hij zich volledig aan zijn woord gehouden. God mag het weten, de man had het in hem om hen allemaal af te slachten, net zoals hij dat had gedaan met de gevangenen, en later de missionarissen. Hij had zijn landgenoten laten executeren, en hij had hem zijn vriend afgenomen. Daar zou hij hem voor moeten haten. Maar dat hij nu bereid was hen ongedeerd het eiland te laten verlaten was iets, wat voor lange tijd ondenkbaar was geweest. En daarvoor zou hij Koxinga voor de rest van zijn leven dankbaar zijn.

Koxinga nam de gouverneur met belangstelling in zich op. Hij moest toegeven dat hij deze man ernstig had onderschat. Toen hij met zijn vloot de Straat van Formosa had overgestoken dacht hij dat het een kwestie zou zijn van weken voordat het fort zou vallen, dagen zelfs. Wie had kunnen bedenken dat het zo lang zou duren? Hoe veel van hun mannen en vrouwen hadden hun leven wel niet verloren in de zinloosheid van deze strijd? Hoeveel van zijn eigen mannen? Hij bespeurde koppigheid, maar ook moed, veel moed. Hij en de gouverneur waren één en dezelfde, besefte hij. Als hij in zijn schoenen had gestaan, dan had hij waarschijnlijk niet anders gehandeld.

De Hollander keek hem recht in de ogen, langer en stoutmoediger dan wie dan ook voor lange tijd had durven doen. Zelfs Cai, zijn neef en enige echte vriend en vertrouweling, leek bang voor hem geworden de laatste tijd. Maar deze man was zijn respect waardig. De gouverneur stond tegenover hem met zijn rug recht, trots en onberoerd door de regen die zijn asblonde haar had doordrenkt. Langzaam knikte hij in zijn richting om zijn waardering te tonen. Dat was wel het minste wat hij had verdiend.

De Hollander knipperde verbaasd met zijn ogen. Maar toen boog hij langzaam maar zeker terug. Het was misschien niet de voetval die hij van de meeste mensen was gewend, het was niet eens een diepe buiging. Toch was het duidelijk genoeg voor de menigte om te zien. Door naar hem te buigen gaf de Hollander toe aan zijn nederlaag, de nederlaag die hij hem had berokkend. Het was ook een buiging van nederigheid en spijt, een teken van dankbaarheid dat hij hen ongedeerd zou laten gaan. Maar het was vooral een teken van onvoorwaardelijk respect.

Terwijl de neerslachtige voormalige kolonisten van Formosa aan de andere kant van het plein moesten aanzien hoe hun gouverneur naar hem boog, slaakten zijn soldaten een oorverdovende schreeuw van overwinning. Duizend vuisten gingen de lucht in om zijn zege te vieren. Formosa was van hem. De formaliteiten konden beginnen.

Nadat de officiële documenten rond de capitulatie door beide partijen waren ondertekend zag Koxinga erop toe dat alle onderdelen van het contract nauwkeurig werden nageleefd. Hij had toegezegd alle schepen van de compagnie waar hij beslag op had gelegd terug te geven. Aan beide kanten werden gevangenen vrijgelaten. Veel van de jongere Hollandse vrouwen en meisjes die in gevangenschap hadden verkeerd keerden zwanger terug naar hun families. Sommigen van hen hadden het geluk gehad dat ze aan soldaten en jongere officieren van lagere rang waren geschonken. De meesten waren goed behandeld geweest, geprezen en bewonderd om hun blanke, ivoorkleurige huid en het zachte fijne haar dat zijn mannen als exotisch ervoeren.

Zoals verwacht koos adjunct-gouverneur Valentijn, net als veel van de andere overlopers, ervoor om op Formosa te blijven. Liever dat, dan te worden berecht in Batavia voor verraad. Ook diegenen die getrouwd waren met Chinezen of inheemsen kregen toestemming om op het eiland te blijven.

Hij had direct het bevel gegeven het vaandel van de VOC te laten verwijderen van het fort. In plaats daarvan liet hij zijn eigen vaandel verrijzen met het wapen van de Zhengs. Geëmotioneerd zag hij hoe de wapperende vlag plechtig boven het fort werd gehesen. Dit was zijn lot, hiervoor was hij voorbestemd. Formosa was eindelijk van hem.

Discreet legde hij beslag op alle kostbare goederen die opgeslagen lagen in de pakhuizen van Zeelandia. Wel gaf hij toestemming aan de officieren van de VOC om een bescheiden bedrag aan geld met zich mee te nemen. Ook beval hij de Hollandse administrateurs hem te voorzien van een lijst met namen van alle Chinezen die nog schulden hadden aan de compagnie. Hij stond erop dat zij die schulden volledig afbetaalden.

Zoals afgesproken voorzag hij de voormalige kolonisten van sloepen om hen samen met hun eigendommen naar de voor anker gelegen Hollandse schepen te brengen. Hij zag er persoonlijk op toe dat de benodigde levensmiddelen voor de reis hun voor een redelijke prijs werden verkocht. De Hollanders mochten zelfs bewapend, met vaandels hoog gedragen het eiland verlaten.

Terwijl de kolonisten zich gelaten voorbereidden te vertrekken, vierde de rest van de bevolking feest. Grote menigten nieuwsgierige Chinezen en inheemsen verzamelden zich om getuige te zijn van de historische exodus. Ze zagen hoe de overgebleven soldaten van de compagnie op het ritme van de trommelslagers het fort uit marcheerden. Aan hun zijde hielden ze hun wapens geklemd, het vaandel van de voc voor hen uitgedragen.

***

Terwijl bijna negenhonderd Hollandse soldaten en kolonisten aanstalten maakten om aan boord te gaan van de Gravelande en de andere schepen, keerden de laatste Hollanders terug van hun gevangenschap. Sommigen werden herenigd met hun geliefden of gezinsleden, voor anderen betekende het dat de laatste hoop om hun naasten weer te zien voor altijd was vervlogen. Maar er waren ook diegenen, die weigerden aan boord te gaan. Zij waagden het erop dat de Chinezen hun verblijf zouden tolereren, in het geloof dat hun familieleden nog terug zouden keren. Zij waren ervan overtuigd dat ze vanuit Batavia een schip zouden sturen om hen later op te komen halen. Frederic twijfelde daaraan, maar hij zei niets om hen te ontmoedigen.

Helena was naar hem toe gekomen, op de voet gevolgd door twee jonge vrouwen. ‘Frederic,’ zei Helena, gebarend naar de twee met een uitdrukking van compassie. Een van hen had een peuter tegen haar heup geklemd, de ander had twee jonge kinderen aan haar rokken hangen. De vrouwen klampten hem aan in tranen. Hun echtgenoten waren niet onder de vrijgelaten gevangenen geweest, en niemand had verder nog iets van hen vernomen.

‘Meneer Coyett. Wij smeken u om nog even te wachten met uitvaren. Mijn man zal terugkomen, dat weet ik zeker. Een paar dagen, ik smeek het u.’ Ze greep de pols van de andere vrouw en sleurde haar naar voren voor steun. ‘Haar man is ook nog niet teruggekeerd. Ze komen nog terug, daar zijn wij van overtuigd. Wacht u nog alstublieft een dag.’ Radeloos greep de vrouw zijn beide handen en zakte snikkend door haar knieën.

Frederic had het met hen te doen. Hij wist dat de kans dat de mannen nog zouden terugkomen klein was. Alle gevangenen waren inmiddels vrijgelaten, de lijken van de doden waren inmiddels geïdentificeerd en geborgen. Maar hij kon het niet over zijn hart verkrijgen hen direct af te wijzen. Hij trok de vrouw overeind. ‘Ik zal kijken wat ik kan doen. Maar u zult begrijpen dat we niet veel langer kunnen blijven. Het is overeengekomen dat we binnen vijf dagen vertrekken. Ze willen ons kwijt. Bovendien hebben we maar voor zoveel dagen aan levensmiddelen aan boord. Meer zullen ze ons niet geven.’

Tevergeefs probeerde hij nog te praten met de bemiddelaars van Koxinga, maar die waren onverbiddelijk en stonden erop dat ze meteen vertrokken. Wel kregen diegenen die wilden wachten op vermisten alsnog toestemming om te blijven. Zij werden naar Saccam gestuurd, waar ze het zwaar beschadigde fort Provintia mochten gebruiken als tijdelijk onderkomen. Dat Koxinga daar geen belangstelling voor had, was duidelijk.

Op 9 februari gaf hij eindelijk het bevel om uit te varen. Het anker van de Gravelande werd omhoog gehaald, haar zeilen werden gehesen. Langzaam draaide ze richting de wind, weg van de haven, de andere schepen volgend in haar kielzog. Aan boord waren de kolonisten emotioneel en vermoeid, maar blij dat ze nog leefden. Iedereen was dan ook verbaasd dat hij anderhalve kilometer van de kust het bevel gaf om het anker opnieuw te laten zakken. Ook de andere schepen kregen het signaal en volgden weifelend haar voorbeeld.

‘Meneer Coyett?’ Kapitein Van Aeldorp keek hem vragend aan.

‘We zullen hier wachten,’ zei hij beslist. ‘We kunnen onze mensen niet zomaar in de steek laten. Sommigen zullen misschien nog komen. En als dat zo is, dan kunnen ze ons seinen vanaf het strand. We kunnen hen altijd nog ophalen met de sloepen.’

Ondanks de oplettendheid van de bemanningsleden werd er langs de stranden geen enkel signaal waargenomen van de vermisten. Ook in de richting van Saccam was niemand te zien. In het begin hadden de mensen nog begrip getoond voor zijn besluit om te wachten, en hadden ze zijn medeleven gerespecteerd. Maar naarmate de dagen verstreken werden de passagiers onrustiger. Hij hoorde van zijn officieren dat de mensen er openlijk over klaagden dat het geen zin meer had om het vertrek nog langer uit te stellen, maar hij negeerde het. Hij wilde de hoop nog niet opgeven, het vertrek zo lang mogelijk voor zich uit schuiven.

De groeiende onzekerheid over het vertrek begon de passagiers op te breken, en de spanning aan boord liep nog verder op. Gevechten braken uit over de kleinste dingen, soms met ernstige steekwonden als gevolg. Er waren er zelfs die dreigden overboord te springen en naar de wal te zwemmen als het vertrek nog langer op zich zou laten wachten. Ook Helena had haar twijfel geuit over de wijsheid ervan, maar nog steeds weigerde hij te vertrekken. Hij liet Van Aeldorp maatregelen nemen om ervoor te zorgen dat de soldaten de passagiers meer onder controle kregen. De gedachte dat hij mogelijk mensen achter zou laten op het eiland tergde hem.

Na meer dan een week kwam Christian Beyer met een ernstig gezicht op hem af gestapt. Hij zag dat Helena en Balthasar achter hem waren blijven staan, afwachtend, hoopvol, de hand van zijn echtgenote op de schouder van zijn zoon.

‘Frederic.’ De oudere man had een sympathieke hand op zijn schouder gelegd. ‘We hebben allemaal bewondering voor je medeleven, maar dit is krankzinnig! We kunnen zo niet langer doorgaan. We hebben tien dagen voor anker gelegen!’

‘Nee, Christian!’ fluisterde hij fel, de wanhoop nabij. ‘Er zijn daar nog ruim honderd vermisten. We kunnen ze daar niet aan hun lot overlaten. God weet wat de lokale bevolking en de Chinezen hen aan zullen doen. We... ik kan ze niet in de steek laten, Christian.’ De tranen sprongen hem in de ogen. Hij wilde gewoon niet geloven dat dit echt het einde was, dat ze nu werkelijk moesten vertrekken.

Beyer schudde moedeloos zijn hoofd. ‘Wat je probeert te doen, is nobel en bewonderenswaardig. Echt waar. Maar je moet aan de anderen denken. We hebben meer dan negenhonderd man aan boord van deze schepen. Allemaal willen ze weg. Ze hebben alles wat ze hier hadden moeten achterlaten, Frederic. Ze willen doorgaan en vergeten wat ze de afgelopen maanden hebben meegemaakt. Jij belet dat hun. Bovendien kunnen we altijd vragen of Batavia nog een schip stuurt om hen op te halen.’

Hij keek Beyer spottend aan. ‘Denk je nou echt dat ze dat zullen doen?’ Hij lachte bitter. ‘Ze hadden niet eens het fatsoen om ons voldoende schepen te sturen in ons uur van nood. Denk je nou heus dat ze een schip zullen sturen om die arme stakkers die hier nog zitten op te halen?’

De oude arts keek weg, in de richting van de smaragdgroene kustlijn die omgeven was door een dunne laag mist. Zijn zwijgen zei genoeg.

‘Frederic, je hebt gedaan wat je kunt. Niemand is op komen dagen. We zijn ze kwijt. Er had hen van alles kunnen overkomen.’ Hij keek om zich heen. Achter hen stond een groepje mannen dat hun woordenwisseling met belangstelling volgde. Hij verlaagde zijn stem. ‘Frederic, we kunnen niet langer wachten. We hebben nog een hele reis voor de boeg. Er zijn zieken aan boord, en als we nog langer wachten dan dreigt er een voedseltekort. Het begint nu al nijpend te worden als we niet oppassen.’

Hij slikte. Natuurlijk had hij dit wel geweten, maar hij had er niet aan toe willen geven. Zijn ogen gingen voor de zoveelste keer naar de kust, de stranden af, naar het fort. Nog steeds zocht hij naar een teken van leven van de vermisten. Hij moest toegeven dat het hem niet alleen ging om de mensen die daar dood of levend werden achtergelaten.

Achtendertig jaar was het eiland onder de soevereiniteit van de voc geweest: bijna veertien jaar van zijn leven had hij er gezeten. Hij was de twaalfde gouverneur van Formosa, en hij zou de laatste zijn, een naschrift dat hem voor eeuwig zou achtervolgen. Hij wierp nog een laatste blik op de begraafplaats waar Susanna lag begraven, net als hun doodgeboren kind.

Hij draaide zich weg van de oude arts zodat die niet getuige zou zijn van de emoties die hem dreigden te overmeesteren. ‘Goed,’ zei hij met geknepen stem. ‘Je hebt gelijk. Natuurlijk heb je gelijk.’ Hij snoof en keek nog een keer richting de kust. Zestienhonderd soldaten en kolonisten hadden het leven gelaten sinds de invasie. Niet voor de eerste keer vroeg hij zich af of hij er werkelijk alles aan had gedaan om te voorkomen dat de kolonie verloren zou gaan. Hij knikte grimmig. Er was werkelijk niets, wat hij nog had kunnen doen om de uitkomst te veranderen. Was het mogelijk anders gelopen als zijn meerderen in Batavia beter naar hem hadden geluisterd? Als ze zijn waarschuwingen serieus hadden genomen, en de nodige maatregelen hadden genomen? Langzaam schudde hij zijn hoofd. Nee. Mogelijk hadden ze de vijand wat langer af kunnen houden, maar Koxinga’s eindeloze toevoer van troepen en zijn vastberadenheid het eiland het zijne te maken zouden tot hetzelfde einde hebben geleid, waarschijnlijk met nog veel meer doden als gevolg.

Hij kon het vaandel van de Zhengs nog net door de waas van mist waarnemen boven het fort. Gefascineerd zag hij hoe die zacht werd geroerd door de wind. Wonderbaarlijk genoeg voelde hij zich ineens opgelucht. Nu zijn besluit om te vertrekken was genomen, had hij er vrede mee dat de verantwoordelijkheid over Formosa niet langer van hem was. De Hollanders regeerden niet langer over het eiland, de voc maakte er niet meer de dienst uit. Het was alsof het vaandel van Koxinga daar altijd al boven het fort had gehangen. Het klopte gewoon. De Hollanders hoorden daar niet meer, het eiland was eigenlijk nooit echt van hen geweest.

‘Kapitein!’ riep hij in Van Aeldorps richting, die meteen aan zijn zijde stond in afwachting op zijn bevel.

‘Ja, meneer Coyett?’

‘Geef het bevel tot het hijsen van het anker. We gaan.’





XXIII


Een verloren kolonie


De deur van Maetsuijkers kantoor vloog open, zonder dat er was geklopt. ‘Excellentie!’ De opgewonden jonge klerk stond in de deuropening van zijn kantoor, helemaal buiten adem. De gouverneur-generaal keek op met een frons, onaangenaam verrast dat hij zo plotseling werd verstoord tijdens zijn bespreking.

‘Meneer, vier van onze schepen zijn gezien langs de kust van Java. De Gravelande is er een van.’ De woorden kwamen er opgewonden uit, als een waterval.

Maetsuijker keek hem vragend aan. Zijn hersenen moesten even schakelen, weg van de juridische problematiek waar hij zich zojuist in had verdiept.

‘Vier schepen?’ Hij wisselde van blik met de andere mannen aan zijn tafel. Hij begreep er niets van. Vier schepen, waaronder de Gravelande. Toen drong het eindelijk tot hem door. Hij staarde de klerk aan, onthutst. De Gravelande hoorde al sinds jaar en dag in Formosa, dat was haar thuishaven. Dit kon maar één ding betekenen.

‘De Gravelande. Mijn God.’ Moeizaam kwam hij uit zijn stoel en pakte de rugleuning voor steun. Hij bleef daar staan gedurende wat leek een eeuwigheid, totaal van zijn stuk gebracht. ‘Dat betekent dat Formosa verloren is.’

Lijkbleek liep hij naar het raam. Niet langer genoot hij van het schitterende uitzicht dat hem daar normaal gesproken begroette. Hij zag nu alleen nog maar de donkere wolken in de verte, de buien die de wind in de loop van de dag naar hen toe zou brengen. Diezelfde wolkenmassa was nu vol ironische symboliek. Hij had de tekenen de laatste tijd genegeerd, en de telkens herhalende, aanhoudende waarschuwingen van Coyett over dreigende aanvallen terzijde gelegd. Met ieder verzoek om steun had hij de verantwoordelijkheid elke keer opnieuw bij Coyett gelegd, en dit waren dus de gevolgen. De man had dus al die tijd gelijk gehad.

Hij zakte opnieuw terug in zijn stoel. Met trillende handen zette hij zijn bril af en keek beduusd voor zich uit. Hij voelde zich ouder dan ooit. Met beide handen masseerde hij zachtjes zijn slapen, de druk die hij daar al dagen had gevoeld was nu plotseling veranderd in een stekende hoofdpijn. Hij was zich er pijnlijk van bewust dat hij zelf ook niet zonder blaam was. Maar kon hij daar werkelijk iets aan doen? De Heren Zeventien hadden hem de laatste tijd zo onder druk gezet. Die rijke, machtige mannen, door iedereen gerespecteerd en wonend in hun statige grachtenpanden onderhouden door een klein leger van personeel. Ze hadden werkelijk geen idee hoe het werkte in het Verre Oosten, sommigen van hen waren zelf nog nooit in Azië geweest. Zij begrepen niet waarom de Chinezen zo halsstarrig weigerden hen toestemming te geven om vrije handel te drijven. Maar zij wilden het niet horen. Het enige dat zij van hem verlangden waren resultaten.

Het eeuwige ongeduld vanuit Holland, de oorlogssituatie in China, zijn recentelijke onvermogen om onderscheid te maken tussen harde feiten en de vervormde waarheid van Van der Laan en Verburgh en het onvermogen van Coyett om Formosa te beschermen tegen het leger van die Koxinga. Dat alles had ertoe bijgedragen dat ze Formosa nu waren kwijtgeraakt. Hij hoopte maar dat Coyett erin was geslaagd zoveel mogelijk kostbare voorraden en bezittingen van de VOC mee te brengen naar Batavia.

‘Heren. Ik geloof dat het verstandig is als wij onze vergadering op een ander moment voortzetten.’ De twee mannen knikten ernstig, raapten hun spullen bij elkaar en verlieten haastig het kantoor. Maetsuijker kwam moeizaam overeind en liep naar het raam, zijn ogen gericht op het heldere, azuurkleurige water van de Java Zee. In de verte zag hij de overgebleven schepen van wat ooit een indrukwekkende vloot was geweest. Er stond nauwelijks wind, dus hun voortgang was traag. Het leek wel alsof de prachtige schepen met tegenzin de haven naderden, alsof ze de toekomst nog even op zich wilden laten wachten.

Hij zuchtte diep. De gevolgen van wat er was gebeurd begonnen nu langzaam tot hem door te dringen. Een kolonie was verloren gegaan, en wel onder zijn verantwoordelijkheid. Hier was geen precedent voor, dit was nog nooit eerder voorgekomen. Toch wist hij wat hem te doen stond. Het protocol was daar heel duidelijk over.

***

De imposante Gravelande was de eerste om aan te meren. Lenig sprong een dozijn matrozen aan wal om het schip vast te leggen en de loopplank te plaatsen. Een eindeloze stroom van vermoeide passagiers begon zich te verdringen om zo snel mogelijk van boord te gaan. Allemaal waren ze zielsblij om weer voet aan wal te zetten na meer dan een maand op zee te zijn geweest.

Frederic had erop aangedrongen dat Helena en Balthasar met de rest van de passagiers van boord gingen. Zelf bleef hij met zijn officieren als laatste aan boord. Somber keek hij toe terwijl de voormalige kolonisten van Formosa de loopplank afdaalden. Sommigen werden op de kade warm onthaald door familieleden en vrienden die reeds over de komst van de naderende schepen hadden gehoord.

Hij had de gouverneur-generaal al gezien. De oude man stond grimmig voor zich uit te kijken, geflankeerd door een gewapende escort van soldaten. Vanaf het dek probeerde hij zijn aandacht te trekken, maar Maetsuijker keek weg en vermeed zijn blik. De moed zonk hem direct in de schoenen.

Nadat alle passagiers het schip hadden verlaten kon hij het moment niet langer uitstellen. Hij stapte naar voren, zijn voeten als lood, zijn officieren achter hem aan. De vaste grond onder zijn voeten voelde goed. Het gaf hem net genoeg moed om met geheven hoofd op de onverbiddelijke gouverneur-generaal af te stappen. Hij keek de oudere man waardig aan.

‘Meneer Maetsuijker, excellentie.’

De gouverneur-generaal knikte, zijn uitdrukking somber. ‘Meneer Coyett.’

Frederic haalde diep adem. ‘Het is mijn verdrietige plicht u te moeten informeren dat na een belegering van negen maanden, wij uiteindelijk noodgedwongen waren om ons over te geven aan Koxinga, heer met de keizerlijke achternaam en opperbevelhebber van de Zuid-Chinese strijdkrachten onder de Ming.’ Hij liet zijn hoofd zakken en slikte. ‘Het eiland Formosa valt niet langer onder de soevereiniteit van de VOC.’

‘Dat begrijp ik,’ mompelde de oude man. ‘Meneer Coyett,’ zei hij met een zucht. ‘Het is mijn ongelukkige plicht om u, als gouverneur van het eiland Formosa, verantwoordelijk te houden voor het verlies van Formosa. Ik heb helaas geen keuze. Ik ben genoodzaakt om u en uw staf aan te houden en te arresteren.’

Hij had Helena en Balthasar laten weten dat dit zou kunnen gebeuren. Hij had heus wel geweten dat hij voor het gerecht zou moeten verschijnen. Ook hij was bekend met de protocollen van de VOC. Als gouverneur van Formosa was hij persoonlijk aansprakelijk voor het behoud van de kolonie, en het werd nu van hem verwacht dat hij zich verantwoordde. Maar deze situatie was helemaal nieuw voor hen. Nog nooit was er een Hollandse kolonie verloren gegaan, maar het ondenkbare was nu dus werkelijk gebeurd.

Zijn proces en dat van zijn staf nam weken in beslag. Hij had erop gestaan dat zijn stafleden en officieren vrij zouden worden gesproken, en dat enige blaam alleen aan hem zou worden toegerekend. Dat oogstte grote bewondering voor hem, zowel onder de voormalige kolonisten van Formosa als de bevolking van Batavia.

Gedurende het proces werden talloze klerken en advocaten geacht om de grote hoeveelheid logboeken en registers, meegenomen vanuit Formosa, door te nemen. Het kwam erop neer dat de voc met het verlies van het eiland het schokkende bedrag van 471.500 gulden had verloren, een absoluut fortuin. Iemand zou daarvoor het boetekleed moeten aantrekken, en hij wist dat hij daar de aangewezen persoon voor was.

Verbitterd vroeg hij zich af hoe de annalen van de geschiedenis zijn lot zouden beschrijven wanneer hij en zijn medemensen door Koxinga’s leger waren afgeslacht. Waarschijnlijk zouden ze dan voor eeuwig worden herdacht als helden. Zijn naam zou dan in de geschiedenisboeken worden vermeld als de laatste gouverneur van Formosa, die zijn dood vond in de dappere strijd tegen de meedogenloze vijand om die tot het bittere einde af te houden. Maar het lot had anders bepaald. In plaats daarvan had Koxinga besloten hem samen met zijn lotgenoten te laten leven, om hen vernederd terug te laten keren naar Batavia met een uitgedunde vloot, die vrijwel niets van enige waarde met zich mee bracht.

Hij wist wat hem te wachten stond. Het protocol voor het verlies van een kolonie eiste voor de betreffende gouverneur de doodstraf, en dat was ook waartoe hij werd veroordeeld.

***

Na het vertrek van de Hollanders stortte Koxinga zich volledig op de wederopbouw van het eiland, volgens het model van het oude China dat hij noodgedwongen achter zich had moeten laten. Onder zijn bestuur werd er voor het eerst privé grondbezit toegestaan op het eiland, waardoor de landbouw opbloeide als nooit tevoren.

Koortsachtig begon hij nu ook met het verwijderen van alle sporen van het Hollandse bewind, en hij noemde het eiland Dong Du, de ‘oostelijke hoofdstad’. Nog steeds weigerde hij de hoop op te geven, voor hem leefde de dynastie voort op Formosa, met hem als enige bewaarder. Hij was vastbesloten dat wanneer ze weer eenmaal op krachten waren gekomen, de strijd tegen de Mantsjoes kon worden voortgezet. Hij ontketende opnieuw een serieuze aanval tegen hen op het vasteland, maar deze keer was de ontluistering groot: de veroveraars hadden nu ook in het zuiden de macht goed in handen.

Verslagen keerde hij terug naar Formosa om daar bericht te krijgen dat de allerlaatste pretendent van de Ming-troon was geëxecuteerd. Pas nu drong het werkelijk tot hem door: China was verloren, veroverd door een vijand uit de steppen van het verre noorden. De Ming-dynastie, het oude keizerlijk huis waar hij zijn hele leven voor had gestreden en die de reden was voor zijn bestaan, was niet meer. Het gebrekkige, zwaar geaccentueerde Japans van de waarzegger spookte na zoveel jaren opnieuw door zijn hoofd. Jij heel veel willen, heel veel kunnen, grote ambitie. Maar opgepast! Niet te veel willen doen. Jij moet leer waarheid onder ogen zien.

Het was dus echt afgelopen. Zonder doel voor ogen had hij het gevoel dat het leven nog maar weinig zin had. Hij trok zich steeds vaker terug in zijn privé vertrekken, waar hij dagenlang alleen verbleef. Niets interesseerde hem meer. Urenlang kon hij alleen nog maar voor zich uit staren. Zijn vrouw kon hij niet in zijn buurt verdragen, meerdere malen had hij haar als een woeste belaagd als ze ongenood bij hem binnenliep. Zelfs zijn lievelingsconcubine wilde hij niet meer zien.

Zijn gezondheid verslechterde. Hij had geen eetlust, waardoor hij nog magerder werd dan hij al was. De beproevingen van de langdurige belegering en het gebrekkige voedsel begonnen zich op zijn ziekelijke lichaam te wreken, en hij voelde zich steeds zwakker worden.

Toch weigerde hij zijn artsen vaak de toegang tot zijn vertrekken. En als hij ze wel liet ontbieden konden ze toch weinig voor hem doen om de pijn die hem dag en nacht kwelde te verzachten. Geregeld werd hij geteisterd door hevige hoofdpijn die gepaard ging met vlagen van krankzinnigheid, die iedereen in zijn omgeving de stuipen op het lijf joegen. Dat wist hij, want hij zag dat dan achteraf in hun ogen, en dan schrok hij er zelf van. Steeds vaker had hij dan het gevoel dat hij weg was geweest, dat hij niet wist wat er zojuist om hem heen was gebeurd, of wat hij mogelijk had gedaan. Het beangstigde de mensen in zijn omgeving, maar ook hemzelf.

Zijn zoons gaven hem verlichting noch vreugde. Jing en Xi lagen al langer met elkaar overhoop in de strijd om zijn aandacht, en het wantrouwen en de afgunst tussen de twee waren in de loop van de jaren alleen maar toegenomen. De groeiende vete tussen hen had een ongekende felheid gekregen. Ze vochten met elkaar om grondbezit, zijn vertrouwen en gunsten, maar vooral, dacht hij bitter, om het recht tot opvolging. Voor hen was hij niet meer dan een zieke oude man van wie ze wisten dat hij niet veel langer te leven had.

Jing was zijn oudste, en zijn lievelingszoon, maar hij was zeker niet de meest deugdelijke van de twee. Wrang zag hij in dat Jing wellicht in dat opzicht nog het meeste op zijn vader leek. Maar dan niet zijn vader als mandarijn of succesvol zakenman, maar als de beruchte, hebzuchtige piraat en trouweloze landverrader die hij in werkelijkheid was gebleken. Jing bezocht hem regelmatig om hem van zijn respect en loyaliteit te overtuigen, maar hij zag daar altijd dwars doorheen en vond weinig integers in hem. De herkenning van zijn vaders verdorven karaktereigenschappen in zijn oudste zoon smaakte bitter.

Ook wist hij dat Jing een geduchte reputatie binnen het huishouden had opgebouwd wat vrouwen betrof. Op aandringen van zijn echtgenote had Koxinga zijn oudste zoon meerdere malen gewaarschuwd zijn seksuele avonturen buitenshuis te zoeken. Maar baten mocht het niet.

Op een dag kwam zijn jongste zoon Xi ziedend zijn kamer binnenlopen. Nog voordat hij de kans kreeg Xi de les te lezen vanwege zijn onbeschaamde gedrag hield Xi gebiedend zijn handen op.

‘Vader! Die broer van mij, dat ellendige stuk paardenstront...’

‘Praat niet zo over Jing! Hij is jouw oudere broer.’

‘Dat interesseert mij niet langer!’ tierde Xi. ‘Vader, die etter is aan de haal gegaan met de min in ons huishouden! Hij heeft geneukt met de vrouw aan wiens borst mijn kinderen drinken! Mijn eigen kinderen!’

Met stomme verbazing luisterde Koxinga naar Xi’s tirade. In het huishouden van Xi werkte er een jonge min die de borst gaf aan zijn jongste kleinkinderen. Ook hij kende haar: zij was een aantrekkelijke jonge weduwe met een schalkse lach en geliefd bij iedereen in het Zheng-huishouden. Xi vertelde dat zijn echtgenote al een keertje een opmerking had gemaakt tegen het meisje dat ze in haar taille dikker was geworden, maar ze had het lachend weggewuifd en gezegd dat het lekkere eten van de kok daar verantwoordelijk voor was. De vrouw des huizes was daar niet volledig van overtuigd geweest en had zo haar bedenkingen, maar ze had het er verder bij gelaten.

Maar toen beviel de min, kennelijk eerder dan ze zelf had verwacht, en wel in het huis van haar werkgever. Het nieuws van de geboorte was als een lopend vuurtje door het huis gegaan, vergezeld van de vele speculaties over de vader van het kind. Tot het nieuws zijn echtgenote bereikte. Binnen een uur na de geboorte had zij het huilende, uitgeputte kind bezocht, nog voordat ze van de bevalling was bekomen. In haar emotionele, labiele staat was er voor het meisje weinig nodig geweest om de identiteit van de vader van haar kind te onthullen.

Na het relaas van Xi was het hem allemaal duidelijk. Jing was dus vader geworden van een bastaardzoon, geboren in het huis van zijn eigen broer.

Hij was die ochtend al in een slechte stemming. Tegen Cui-Ying was hij alleen maar wreed en venijnig geweest. Zowel de verergerde hoofdpijn als de steeds heftig wordende hallucinaties, veroorzaakt door de smerige brouwsels die dokter Wang hem had voorgeschreven, hadden hem uit zijn slaap gehouden. Maar het was vooral de jaloezie en open haat tussen zijn zoons die hem het meest opbrak. En dan kwam dit er nog bij. Woest door dit laatste onaangename nieuws liet hij zijn oudste zoon onmiddellijk ontbieden.

Als het hele huishouden inmiddels op de hoogte was van de geboorte van zijn onwettige kleinkind, dan was Jing blijkbaar de enige die het nog niet wist. In zijn onwetendheid werd hij hoogst verontwaardigd naar binnen gebracht, woest sputterend dat hij niet op die manier wenste te worden behandeld, op de voet gevolgd door zijn lijkbleke moeder.

Koxinga stormde onbehouwen op hem af. ‘Incestueus varken dat je bent!’ riep hij woest.

Cui-Ying, haar ogen dik en opgezwollen van het huilen, stapte tussen hen in en greep hem bij zijn mouw.

‘Nee! Het is nog maar een jongen!’ smeekte ze.

Koxinga slaagde erin haar klauwende handen van zich af te duwen, stapte giftig op Jing af en sloeg hem hard tegen zijn kaak.

Jing wankelde naar achteren om zijn evenwicht te bewaren en bracht geschokt een hand naar zijn gehavende gezicht. Cui-Ying bleef stokstijf staan waar ze was. Ze schudde haar hoofd in ongeloof en strekte haar hand uit naar Jing in een halfslachtige poging haar oudste zoon te beschermen.

Koxinga wierp haar een verachtelijke blik en richtte zich op zijn zoon.

‘Hoe durf je onze familienaam zo te bedoezelen!’ gromde hij venijnig. ‘Een kind verwekken bij de min van je bloedeigen broer! Wat bezielt je? Heb je geen enkel respect? Kon je op zijn minst geen andere vrouw kiezen om je lusten te verzadigen?’ Hij trilde van ingehouden woede. ‘Je bent tegen het heilige principe van het gezin ingegaan. Je bent niet veel beter dan een beest!’

Jing staarde hem aan, het besef dat hij opnieuw vader was geworden drong nu eindelijk tot hem door. Hij keek naar zijn moeder, maar Cui-Ying schudde met trillende lippen haar hoofd. Er was niets meer dat zij voor hem kon doen.

‘Oom Cai?’ Jing wendde zich hoopvol tot zijn vaders neef. Maar Cai keek hem aan met een blik van walging en weigerde in te grijpen.

‘Wist je eigenlijk wel, dat het meisje zwanger was van jou?’ vroeg Koxinga. Hij voelde het bloed naar zijn hoofd stromen. Jing antwoordde niet, maar wierp een verwijtende, haatvolle blik in de richting van zijn broer. Xi keek onbewogen voor zich uit.

‘Vader, zoals ik mij goed weet te herinneren, heeft u zelf ook kinderen verwekt buiten het huwelijk,’ zei hij koeltjes, terwijl hij over zijn kaak wreef.

‘Hoe durf je!’ schreeuwde Koxinga, terwijl de aderen bij zijn slapen gevaarlijk begonnen te kloppen. ‘Hoe durf je zo tegen me te praten. Ik ben jouw vader!’ Hij stapte dreigend op hem af, totdat hij centimeters van Jing stond verwijderd. ‘Ik zal jou nog iets vertellen. Je bent een slappeling, je hebt geen zeden of normen. Je bent gewoon een beest!’

‘Vader! Ik...’

‘Hou je mond! Spreek me niet tegen! Je kent je plichten als zoon niet eens.’ Hij keek weg. ‘Je verdient het niet, mij op te volgen als bestuurder van dit eiland. Xi zal mijn opvolger zijn.’

Jings ogen werden groot. ‘Dat... dat kunt u niet maken! Ik ben uw oudste zoon. Ik ben voorbestemd heerser te worden van dit vervloekte eiland als u sterft, en ik zal alles doen om ervoor te zorgen dat dat gebeurt!’

‘San-Ge!’ schreeuwde Koxinga, zonder zijn ogen van zijn zoon af te halen. ‘Generaal San-Ge!’ Zijn hele lichaam begon te beven van woede. De oude generaal stapte wijfelend naar voren vanuit de achtergrond en wierp een onzekere blik naar de snikkende Cui-Ying. Hij bleef daar ongemakkelijk staan.

‘Generaal!’ Koxinga keek hem aan, zijn ogen hard. ‘Deze man is schuldig aan hoogverraad en samenzwering. Ik wil dat hij wordt geëxecuteerd.’

Aan de andere kant van de kamer klonk een deerniswekkende kreet. Cui-Ying begon hysterisch te gillen en gooide zichzelf aan zijn voeten. Radeloos klauwde ze met de nagels van haar uitgestrekte handen naar de rokken van zijn tuniek. Hij probeerde haar te negeren, maar haar opdringerigheid werd hem te beklemmend. Hij greep haar bij haar polsen en smeet haar opzij alsof ze een stuk vuil was.

Jing was nu lijkbleek geworden, zijn hand op het heft van zijn korte zwaard. San-Ge keek verbouwereerd voor zich uit, zonder zich maar iets te verroeren, alsof verlamd.

‘Grijp hem! Ik beveel het je! Hij verdient het om te sterven!’ Het herhaaldelijk gegil van Cui-Ying hoorde hij niet langer, net zoals hij haar pathetische smeekbeden aan zijn voeten niet hoorde. Ze was opnieuw naar hem toe gekropen en hing wanhopig aan zijn benen.

‘Aaaiyah! Aaaiyah!’ Elke keer weer klonken dezelfde, alles doordringende lettergrepen.

San-Ge knipperde geschrokken met zijn ogen. ‘Heer Koxinga, met alle respect, hij is uw zoon. Wat hij gedaan heeft, was verkeerd. Maar dat verdient niet de doodstraf, bij lange niet.’

‘U hebt mij gehoord,’ zei Koxinga met vervaarlijke lage stem. Maar San-Ge bleef staan waar hij was.

‘Grijp hem! Doe wat ik zeg!’ Eindelijk drong het tot hem door dat ze hem alleen maar aanstaarden, dat niemand zou doen wat hij zojuist had bevolen, zelfs zijn trouwe generaal niet. Iets in hem knapte. Hij haalde zijn voet hard uit en raakte het hoofd van Cui-Ying, die languit naar de andere kant van de kamer vloog. Daar bleef ze liggen, een miserabel, bewegingloos hoopje ellende.

San-Ge had zich nog steeds niet verroerd. Ziedend stapte Koxinga op hem af en greep zijn zwaard. Binnen een oogwenk had hij zich omgedraaid, waarna hij zich met een strijdlustige kreet op Jing stortte. Het zwaard kwam hard neer, maar raakte niets. Jing had zijn slag op het laatste moment handig weten te ontwijken. Koxinga herstelde zich traag en keek beduusd om zich heen, verbaasd dat hij geen vlees en bloed had geraakt. Dit kon niet, hij had nog nooit van zijn leven zo... gemist. Hij draaide zich om, ineens onzeker van zichzelf. Het was een sensatie die hem vreemd was. Weer hief hij zijn zwaard op, zijn razernij onverminderd. Maar ineens leek het alsof het wapen een stuk zwaarder was geworden. Hij voelde zich dronken, duizelig. Met het zwaard boven zijn hoofd ging er een verblindende flits door zijn hoofd, gepaard met een hevige, stekende pijn. Zijn greep op het zwaard verslapte. Het wapen viel luid kletterend op de stenen vloer.

Wankel stapte hij naar voren, en wees een uitgestrekte, tot een klauw verwrongen hand naar Jing. Ineens zag hij nu helemaal niets meer, de pijn was allesoverheersend. Zijn verkrampte handen gingen naar zijn gezicht. Dit had hij eerder gehad: de pijn, de blindheid en de doodsangst die daarmee gepaard ging. Maar deze keer was het erger. Hij was zich er vaag van bewust dat er paniekerig om hen heen werd geschreeuwd. Hij herkende de stemmen niet, ze waren hem vreemd, vervormd. Alleen dat gegil rechts voor hem, dat zich telkens herhaalde. Aiyah, aiyah, aiyah. Hij bedekte zijn oren, schudde heftig met zijn hoofd. Hij wilde het niet horen, het deed te veel pijn. Alles in zijn hoofd deed pijn. Hij strompelde voorwaarts in zijn eigen duisternis, zijn handen voor zich uitgestrekt om te voelen waar hij ging. Hij zocht naar zijn dienaren.

‘Mijn robes!’ stamelde hij. De woorden kwamen er met moeite uit, de pijn stak hem achter zijn ogen met elke lettergreep. ‘Mijn robes! Mijn ceremoniële robes!’ Hij haalde blind uit om zich heen, wanhopig dat iemand hem zou begrijpen. ‘Cai! Alsjeblieft, mijn robes. Haal ze voor me. Alsjeblieft.’ Zijn stem klonk zwak in zijn eigen oren, de tranen stroomden over zijn wangen. Zijn zicht keerde langzaam weer terug, al was het troebel en vaag. Door een waas zag hij hoe zijn bedienden hem met angstige ogen aankeken.

Cai reageerde als eerste toen die besefte wat hij probeerde te zeggen. Hij snelde ervandoor om een minuut later terug te keren met zijn volledige ceremoniële tenue van de mandarijn. Meerdere paren handen werden uitgestoken om hem te helpen het hemelsblauwe zijden tenue aan te trekken. Ze negeerden de steeds slapper wordende slagen die hij in zijn waanzinnigheid van pijn willekeurig naar hen uithaalde.

Eenmaal uitgedost in zijn mandarijnentenue strompelde hij de kamer uit, waarna hij half tegen de muur aan viel voor de nodige steun. Zijn familieleden en dienaren, vooruit gegaan door San-Ge en Cai, volgden hem met bezorgde gezichten. Toen hij opnieuw dreigde neer te gaan snelde San-Ge naar voren om hem overeind te houden.

‘Nee!’ Hij duwde San-Ge van zich af en gebaarde hem gebiedend afstand te houden. Hij baande zijn weg door de gangen naar zijn privévertrek, stuiterend van muur tot muur. Meerdere malen viel hij op zijn knieën, maar niemand durfde hem nog te helpen, bang voor zijn krankzinnige vlagen van woede. Nog een keer kwam hij overeind en liep met moeite in de richting van de gepolijste, bronzen spiegel.

Met fijngeknepen ogen keek hij zijn licht vervormde evenbeeld aan. De man die hij in de spiegel zag keek hem aan alsof hij een onbekende was. Dat zou hij moeten zijn, hij, de grote Heer met de keizerlijke achternaam. Maar hij zag alleen maar een oude, zieke man met een holle, angstig blik in zijn ogen. Walgend van wat hij zag draaide hij weg en strompelde naar het familiealtaar dat het hart vormde van zijn privé kamer.

‘Ga weg!’ schreeuwde hij naar de mensen die hem achtervolgden, allemaal waren ze hem vreemd, hij herkende hen niet.

Koxinga draaide zich wankel naar de uitgestalde stenen gedenktekens van zijn voorvaderen, de karakters van hun namen bedekt met bladgoud. Hij stak zijn hand in een van de stenen vazen en haalde er een oude, vergeelde papierrol uit tevoorschijn. Dit was zijn meest dierbare bezit, ooit aan hem geschonken door keizer Lung-Wu toen die hem in naam had geadopteerd en hem zijn titel had gegeven. Het waren de kostbare gedichten geschreven door de eerste keizer van de Ming, de illustere keizer die erin was geslaagd China te heroveren op de Mongolen. Zijn China, zijn vaderland, waarvan hij nu wist, dat hij het nooit meer zou zien. De vreemden zullen vertrekken, dan eiland is jouw lot. Maar betaal ook prijs. Grote prijs...

Met trillende handen hield hij de broze papierrol tegen zich aan gedrukt. Hij sloot zijn ogen en mompelde zacht bij de herinnering aan de dag waarop hij samen met zijn vader geknield had gezeten voor de keizer. Hij voelde opnieuw zijn vaders aanwezigheid, vaag en dwingend tegelijk. Een stekende pijn leek zijn romp voor zijn gevoel in tweeën te scheuren. Zijn ogen vlogen open en hij zag zijn omstanders. Zij staarden hem aan met open mond, verstomd en angstig, alsof ze in hem een demon hadden gezien. Het laatste waar hij zich van bewust was, was hoe zijn benen verslapten. Met een zucht zakte hij in elkaar.





XXIV



Mijn geliefde zoon Balthasar,

Het doet mij deugd in jouw brief te lezen dat je goed en wel bent aangekomen in Batavia, en dat je in dienst bent getreden bij de compagnie. Ik ben ervan overtuigd dat jij daar een mooie toekomst tegemoet gaat, en het doet mij sterk denken aan mijn eigen jeugd, toen ook ik bij de voc begon.

Jij schrijft dat jij je zorgen maakt over hoe ik mij over jouw aanstelling zou voelen, na alles wat er is gebeurd. Dat ik lang wrok heb gevoeld tegenover de compagnie, geef ik onherroepelijk toe. Dat weerhoudt mij er niet van jou te feliciteren. De tijden zijn veranderd, en ook ik heb mijn ervaringen achter mij weten te laten.

Formosa gaat mij aan het hart. Jij werd daar geboren. Jouw eigen moeder, mijn geliefde Susanna, ligt daar begraven, net als mijn ongeboren kind. Ik kan me herinneren dat jij nog geen twaalf jaar oud was toen wij het eiland gedwongen moesten verlaten, een moeilijke leeftijd om uit een vertrouwde omgeving te worden verwijderd.

Ik weet niet meer wanneer ik wist dat Formosa voor ons verloren zou gaan. Dat besef drong tot mij door, lang voordat de putten droog waren komen te staan binnen de muren van Zeelandia. Het was zelfs voordat mijn beoogde opvolger, Hermanus Klenk van Odessa, met zijn ene miezerige schip zijn anker had uitgegooid in de wateren van Formosa, om er vervolgens als een bange haas vandoor te gaan en ons aan ons lot over te laten. Eigenlijk wist ik het al toen admiraal Van der Laan vertrok, met de bedoeling Macao in te nemen. Toen wist ik het zeker: er zou geen hulp meer komen, het was afgelopen. En toch weigerde ik het om op te geven. Ik wilde de vijand het zo lang mogelijk moeilijk maken, terwijl het onvermijdelijk was, dat die zou zegevieren.

Wat drijft een mens om, ondanks de kennis dat er geen werkelijke hoop meer is, het vol te houden in dergelijke, beproevende omstandigheden? Een misplaatste vorm van eerzucht? Koppigheid misschien? Men noemt mij koppig, eigenzinnig zelfs. Daar hebben zij ongetwijfeld gelijk in. Wanneer een mens gedwongen wordt om voor lange tijd afgezonderd te leven, zoekt die vaak zijn toevlucht tot introspectie, om geconfronteerd te worden met zijn deugden, maar vooral zijn zwakten.

Krijgsheer Koxinga verwijt ik niets. Uit de brieven die ik in de loop der jaren kreeg van vrienden die samen met ons de tijd hebben doorgebracht op Formosa, begreep ik dat er aan beide kanten van de Straat van Formosa om hem is gerouwd. Overal werd hij bejubeld en geprezen als held. De Chinezen moeten in hem een trouwe vaderlander hebben gezien: een fel voorvechter van de Ming, de man die hun tot het laatste moment hoop heeft gegeven en de stervende dynastie tot het einde heeft verdedigd. Op Formosa zal hij waarschijnlijk voor eeuwig worden aanbeden om de nalatenschap die hij voor hen achter heeft gelaten: een eiland bevrijd van de VOC, vrij van de Hollandse bezetters.

Onrechtvaardigheid maakt de mens bitter. God weet dat ik er alles aan heb gedaan om te voorkomen dat Koxinga erin zou slagen Formosa te veroveren. En Hij weet ook, dat de compagnie net zomin schuldig was aan het lot dat de kolonie heeft ondergaan. Ook ik had mijn vijanden. Nicolaas Verburgh, die door zijn afgunst ten opzichte van anderen niet in staat was de belangen van de compagnie voorop te stellen. En admiraal Jan van der Laan, die het maar niet kon verkroppen dat ik zijn missie om te zegevieren over Macao, heb verhinderd.

Ik dank de Heer voor mijn familie en vrienden, ook al heb ik regelmatig het gevoel gehad, dat diezelfde Heer mij in de steek heeft gelaten, vooral tijdens mijn verbanning. Het waren jouw stiefmoeder en jij die jarenlang hebben gepleit voor mijn lot, net als mijn broer, jouw oom Peter, die vanuit zijn invloedrijke positie als diplomaat pogingen heeft gedaan tot bemiddeling. Ongelukkigerwijze stierf hij lang voordat zijn briefwisseling met het hof zijn vruchten kon afwerpen.

Het zijn ook de voormalige kolonisten van Formosa die ik dankbaar moet zijn, hoewel sommigen van hen het mij zeer kwalijk namen dat ik Koxinga mijn respect had getoond door voor hem te buigen tijdens de capitulatie. Deze mensen behoren tot het simpele volk dat in zijn wrok de Chinese krijgsheer alleen maar kan zien als de vijand, zij zijn niet in staat om hem te beoordelen als een mens als ieder ander, die eveneens slachtoffer is geworden van het momentum van de geschiedenis.

De meeste kolonisten waren echter naar voren gekomen om te getuigen in mijn voordeel. Zij hielden standvastig vol dat juist ik degene was geweest, die ervoor had gepleit het fort tot het allerlaatste moment te verdedigen. Zij bevestigden met nadruk dat we nooit enige kans hadden gehad tegen het leger van Koxinga, de geduchte vijand wiens wrede daden zij met overdreven hartstocht beschreven.

Allemaal werden ze gehoord. Maar wat mij hoogstwaarschijnlijk heeft gered, was mijn eigen administratie. Ik had geweten wat mij in Batavia te wachten stond, daarom had ik er destijds zo dringend op gestaan dat de kisten met mijn persoonlijke logboeken en brieven uit Batavia aan boord van de Gravelande werden gebracht.

De klerken van de compagnie brachten weken door met het lezen en verwerken van de door mij zorgvuldig gerangschikte documenten. Onder de hoeveelheid bewijsmateriaal bevonden zich kopieën van brieven aan, en van de raad in Batavia. Veel van die brieven dateren uit de jaren van voor mijn gouverneurschap, waarin het gebrekkige beleid van Batavia aan het licht kwam ten opzichte van Formosa’s veiligheid. De juristen die mij verdedigden wezen erop dat de raad van Batavia mijn vele waarschuwingen – en zelfs die van mijn voorgangers – stelselmatig had genegeerd. Keer op keer hadden mijn staf en ik de raad gewezen op het gevaar dat Koxinga voor Formosa vormde. En elke keer weer antwoordde die sussend dat ik het zelf op diende te lossen, zonder mij daarvoor de nodige middelen te geven.

Geleidelijk gaven de raadslieden schoorvoetend toe dat Batavia op zijn minst net zo verantwoordelijk was voor het verlies van Formosa als ik. Ook gouverneur-generaal Maetsuijker, die gekweld moet zijn geweest door zijn geweten dat ook hij en zijn voorganger een rol in het verhaal hadden gespeeld, gaf toe dat de doodstraf te zwaar was. Hij greep in, en uiteindelijk werd mijn terdoodveroordeling gewijzigd in gevangenschap.

Balthasar, jij zult je ongetwijfeld nog herinneren dat ik toen drie jaar lang gevangen werd gehouden in Batavia. En al die tijd bleef jij, samen met jouw stiefmoeder pleiten voor mijn vrijlating. Andere prominente en invloedrijke burgers vroegen zich ook publiekelijk af waarom een gerespecteerd man met een zodanige staat van dienst als ik, die niet schuldig was aan het plegen van een werkelijk misdrijf, tot een zodanig zware straf moest worden veroordeeld. Maar de Heren Zeventien waren onvermurwbaar: zij verweten mij dat ik niet tot het uiterste was gegaan om ervoor te zorgen dat de waardevolle bezittingen van de voc aan haar werden geretourneerd. Als ik daaraan schuldig ben, dan heb ik daar vrede mee. We mochten dankbaar zijn dat we het eiland levend hadden mogen verlaten.

Mijn gevangenschap bleef een heet hangijzer binnen de destijds kleine, hechte gemeenschap van Batavia. Van mijn echtgenote en mijn trouwe vrienden hoorde ik dat gouverneur-generaal Maetsuijker steeds meer kritiek te verduren kreeg, en de kwestie moest hem zo langzamerhand een doorn in het oog geworden zijn. Vrijlaten kon hij mij niet, want hij stond onder druk van de Heren Zeventien, die ver verwijderd van het hele gebeuren een zondebok eisten. Uiteindelijk veranderde hij het vonnis naar levenslange verbanning naar Pulo Ay, het verre, afgezonderde eiland in de Banda-eilandengroep.

Alleen mijn naaste familie mocht mij vergezellen. Zoals jij je misschien wel zult herinneren heb ik er toen op gestaan dat jij en jouw stiefmoeder in Batavia zouden blijven. Ik weet nog goed dat jij het daar destijds niet mee eens was, jij wilde met mij meegaan. Maar ik wilde beslist niet dat jullie, en jij in het bijzonder, de dupe zouden worden van een verbanning naar een ver oord dat jullie niets te bieden had. Jij, Balthasar, mijn zoon en mijn enig kind, moest van mij naar een behoorlijke school. Ik wilde dat jij omgeven zou worden door beschaafde, geschoolde christenen, een goede opleiding zou krijgen en zicht zou hebben op een toekomst. God zij dank is die jou nu gegund, en dat heeft mijn eenzame jaren zonder jou en je stiefmoeder de moeite waard gemaakt.

Jullie bezochten mij gelukkig trouw, en wanneer jullie kwamen, leefde ik op. In de resterende tijd van die lange, eenzame jaren die ik op Pulo Ay doorbracht was ik aangewezen op mijzelf. Geïsoleerd als ik was, en ver verwijderd van de beschaafde wereld zoals ik die kende, viel er weinig anders voor mij te doen dan het schrijven van mijn memoires, geholpen door de dozen brieven en documenten die ik met mij had meegebracht.

Ik weet dat vooral jij de onrechtvaardigheid van mijn straf nooit hebt geaccepteerd. Jij bent toen je eenmaal volwassen was, tijdens jouw rechtenstudie herhaaldelijk in beroep gegaan, net zolang totdat de nietigverklaring van mijn verbanning werd getekend. Godzijdank heeft onze stadhouder Willem van Oranje dit nu eindelijk gedaan. Daarvoor zal ik hem eeuwig dankbaar zijn, maar ook jou, Balthasar.

Na negen jaren verbannen te zijn geweest werd aan mij, Frederic Coyett, ooit de gerespecteerde gouverneur van Formosa, volledige gratie verleend, mijn eer hersteld. Dat ik desondanks de voc veel te verwijten heb, mag duidelijk zijn. In het bijgesloten pakket vind je een van de eerste exemplaren van mijn memoires, genaamd ’t Verwaarloosde Formosa, dat ik heb geschreven voor mijzelf om mij van de bitterheid te kunnen ontdoen, maar ook voor jou, zodat jij voor eens en altijd zult weten wat er toen werkelijk is gebeurd. Zoals je zult zien heb ik het geschreven onder een pseudoniem, dit om de goede naam van de uitgever, maar in het bijzonder die van jou en de familie, te beschermen.

Mijn lieve Balthasar, wees ervan overtuigd dat ik trots op je ben, en ik wens jou veel goeds toe in jouw carrière bij de compagnie. Ik verheug mij op jouw volgende brief.

Jouw vader, Frederic Coyett,

Amsterdam, 15 november 1675.





Epiloog


Koxinga stierf in juni 1662, nauwelijks een half jaar nadat hij erin was geslaagd de Hollanders te verdrijven. Zheng Cheng-Gong, de heer met de keizerlijke achternaam en heerser van Formosa, was nog maar net achtendertig jaar geworden.

Dat Koxinga’s lot zo met dat van de Hollandse kolonie zou zijn verstrengeld, had hij nooit kunnen voorzien. De voorspelling uit zijn jeugd was uitgekomen, ook het laatste gedeelte. De kolonisten waren in het jaar van zijn geboorte naar Formosa gekomen, en hij stierf nog geen vijf maanden na hun vertrek. Hij had het eiland veroverd, maar de prijs die hij daarvoor had betaald, was groot.

Na zijn dood zetten zijn zoons de bittere strijd om de opvolging onverminderd voort. Uiteindelijk slaagde Jing erin de troon in te nemen, waarna hij zichzelf koning noemde van het eiland. Dat bleef hij twee decennia lang, tot zijn dood. Volgens de dynastieke tradities volgde zijn oudste zoon hem op, maar de twaalfjarige jongen was niet in staat het eiland te regeren. Ook was hij bij lange na niet opgewassen tegen de intriges van zijn ambitieuze familieleden, die voortdurend ruziemaakten over wie de jonge, onvolwassen koning zou begeleiden als regent.

Toen het nieuws over de chaos onder de Zhengs het hof van Peking bereikte, besloten de Qing-generaals er gebruik van te maken. Ze stuurden hun volledige vloot op het eiland af en gingen massaal ten aanval, waarop de jonge koning gedwongen werd om zich over te geven. Na een kleine twintig jaar heerschappij over het eiland kwam dus ook aan de Zheng-dynastie een einde.

De aanstootgevende naam Dong Du, een laatste herinnering aan het gehate Ming-verzet, werd snel vervangen door ‘Taiwan’, vernoemd naar de baai bij Zeelandia. Dat was de naam die de Chinezen al eeuwen voor het eiland hadden gebruikt, nog lang voordat de Portugezen het de naam Ilha Formosa hadden gegeven.

Het bericht dat het eiland van de Zhengs was veroverd deed de Qing-keizer maar weinig. Het was de val van de Zhengs die hij had gewild, de familie die hem zo lang had getergd met haar koppige verzet. Het eiland zelf interesseerde hem niets. Voor de keizer riep het eiland enkel beelden op van kale gebergten en drassige moerassen waar malaria en andere ziekten heersten. Hij stelde zelfs voor dat al zijn onderdanen die ongelukkigerwijze op het eiland leefden het zo spoedig mogelijk zouden verlaten om terug te keren naar het vasteland.

‘Het eiland is niets meer dan een hoop slijk,’ had hij erover gezegd. ‘Wat hebben wij eraan als wij het zouden inlijven? Niets! Het hangt er maar een beetje, afgezonderd en omringd door een barre zee, ver verwijderd van onze kust! Het keizerrijk is grotendeels omgeven door de zee. De zeeën vormen een natuurlijke grens in zowel het oosten als het zuiden. Zo is het altijd al geweest, en zo zal het blijven ook.’

‘Sire, ik smeek u om mij aan te horen,’ pleitte een van zijn generaals, die Formosa goed kende en er wel degelijk baat bij zag het bij China te houden. ‘Het eiland vormt een strategisch gebied voor het Chinese keizerrijk. Als wij het verlaten dan zal het alleen maar piraten aantrekken. Wellicht komt er een andere buitenlandse macht op af. De Hollandse barbaren zouden mogelijk zelfs terugkeren als ze horen dat de Zhengs zijn verslagen. Het zou veel wijzer zijn als wij het eiland onder onze soevereiniteit behouden. Dan zou de Straat van Taiwan ook veiliger zijn voor onze schepen om zich er voort te bewegen.’

Uiteindelijk liet de keizer zich overtuigen en werd het eiland ingelijfd als een departement van de provincie Fukien. Voor het eerst in de geschiedenis werd het een officieel deel van het Chinese keizerrijk.

De jaren gingen voorbij, en er kwam een einde aan het leven van zowel de pleitende generaal als de keizer. Het eiland, duizenden kilometers verwijderd van het hof in Peking, werd naarmate de tijd verstreek opnieuw vergeten en verwaarloosd. Al snel keerde het terug in de afgezonderde staat waar het voor de komst van de Hollanders in had verkeerd.

Door een bizarre wending van het lot zou de geschiedenis zich meer dan tweehonderd jaar later herhalen. Het eiland zou opnieuw ten prooi vallen aan een buitenlandse zeemacht, deze keer aan een naburig Aziatisch keizerrijk, niet zo heel ver van haar wateren verwijderd. Vijftig jaar lang zou het worden bezet, om getekend te worden achtergelaten. Vlak daarna zou een burgeroorlog op het Chinese vasteland de cirkel weer rond maken, en zou Formosa opnieuw dienen als toevluchtsoord, voor een leger op de vlucht voor een zegevierende vijand.





Historisch nawoord en verantwoording


Gedurende de afgelopen eeuwen is er in China en Taiwan veel geschreven over de mythische heldendaden van Koxinga, Heer met de Keizerlijke Achternaam, voorvechter van de Ming en de enige man die in staat was de Hollanders uit Formosa te verdrijven. Vanwege Koxinga’s gemengde afkomst hebben de verhalen over zijn leven zowel Japanse als Chinese historici en toneelschrijvers rijkelijk geïnspireerd, waardoor er ontelbare geromantiseerde werken over hem zijn gepubliceerd. Allemaal portretteren ze hem als een grootse, vaderlandslievende figuur en held.

Zoals vaak met dergelijk historische personen gebeurt, is de mythe de werkelijkheid ontgroeid, waardoor vele secundaire bronnen hun betrouwbaarheid verliezen. In bijna al deze Chinese werken was het verhaal van Koxinga alles overheersend en is de geschiedenis van de Hollandse kolonisten zwaar onderbelicht gebleven. Dat de Hollanders het dramatische verlies van Formosa het liefst wilden vergeten heeft eraan bijgedragen dat het verhaal zelfs in ons land vrijwel onbekend is. Het is deze onbalans die ik heb geprobeerd recht te zetten.

Formosa, voorgoed verloren is nauwkeurig gebaseerd op historische gebeurtenissen, de meeste personages die erin voorkomen hebben daadwerkelijk bestaan. Tijdens het onderzoek kwam ik meerdere bronnen tegen die in sommige gevallen tegenstrijdig waren. De exacte omstandigheden rond de dood en verkrachting van Matsu Tagawa, bijvoorbeeld, verschilden nogal afhankelijk van de bron, hoewel ze allemaal impliceerden dat dit gebeurde tijdens een inval van Mantsjoe-troepen.

Ook het overlopen van Zheng Zhi-Long naar de vijand is iets dat in het verleden stelselmatig werd ontkend door Chinese historici, omdat dit een ongewenst en negatief beeld zou geven van het karakter van de man die wel Koxinga’s vader was. Dit is echter wel het meest waarschijnlijke, en gedocumenteerde, scenario.

De werkelijke oorzaak voor Koxinga’s dood staat open voor discussie en zal natuurlijk wel nooit worden achterhaald, maar er zijn medische experts die, aangezien de symptomen omschreven in historische bronnen, syfilis niet uitsluiten (Antonio Andrade, How Taiwan Became Chinese).

In plaats van de geromantiseerde biografieën van Koxinga te volgen die hem alleen maar als held neerzetten, heb ik gekozen voor deze uiteindelijke versie, een versie die ik persoonlijk het meest waarschijnlijk acht. Op deze manier hoopte ik van hem een man van vlees en bloed te maken. Bij het gebrek aan bronnen, zoals zo vaak voorkomt bij de reconstructie van een periode die geregeerd wordt door oorlog en chaos, heb ik hier en daar een beroep moeten doen op mijn verbeeldingskracht.

Koxinga’s obsessie met het idee dat hij was voorbestemd om over Formosa te regeren was werkelijk, aangezien dit in vele bronnen wordt vermeld. Dat hier in de loop van zijn leven een voorspelling over is gedaan, en dat hij die geloofde, is dan ook aannemelijk.

Frederic Coyetts memoires, uitgegeven als ’t Verwaerloosde Formosa, was een belangrijke bron vanuit het Hollandse oogpunt, maar omdat deze werden geschreven onder een pseudoniem en Coyett geen man was zonder vijanden, heb ik ervoor gekozen hier niet blind op af te gaan. Hij keerde terug naar Amsterdam, waar hij in 1684 een grachtenpand kocht op de Keizersgracht, ter hoogte van nummer 458. Hij overleed op tweeënzeventigjarige leeftijd en ligt begraven bij de Westerkerk. Zijn zoon Balthasar maakte carrière binnen de voc en werd uiteindelijk gouverneur van de Banda-eilanden en later van Ambon.

Zoals eerder vermeld zijn de hoofdpersonen in dit boek gebaseerd op historische figuren. Hen heb ik getracht een persoonlijkheid te geven en leven in te blazen door de geschiedenis via hen te vertellen, en het is dit wat Formosa, voorgoed verloren tot een roman maakt.

Dat er door historici vaak parallellen worden getrokken tussen Koxinga’s vlucht naar Formosa en Generalissimo Chiang Kai-Sheks uittocht naar Taiwan in 1949, is niet verwonderlijk. Het benadrukt alleen maar hoe sterk de geografische ligging van het eiland haar geschiedenis en ontwikkeling heeft bepaald.

In Taiwan zijn er nog vele sporen nagelaten van de periode van de Hollandse bezetting, waaronder de ruïnes van fort Zeelandia en fort Provintia bij het huidige Tainan.

In Anping, vlakbij Tainan, staat een tempel die in opdracht van Koxinga’s oudste zoon Jing is gebouwd ter ere van zijn vader. In Tainan is ook een prestigieuze universiteit naar hem vernoemd. Koxinga spreekt tegenwoordig nog steeds sterk tot de verbeelding, ook aan de andere kant van de Straat. Op Xiamen, het vroegere Amoy, staat een reusachtig beeld van hem, uitkijkend op zee.





Woord van dank


Mijn dank gaat uit naar Barbara Le Noble en Peter de Bode, die allebei meteen enthousiast en bereid waren een kritische blik te werpen op mijn eerste versie en mij hebben behoed voor de ergste (taal)fouten. Aan hun opmerkingen heb ik enorm veel gehad, vooral aangezien de Nederlandse taal al heel lang niet meer mijn eerste is. Kees de Bakker, mijn uitgever en onovertroffen redacteur, ben ik zeer dankbaar dat hij er vanaf het eerste moment in geloofde en met mij dit avontuur aan wilde gaan.

Ik dank mijn kinderen, Jessica en Michael MacLaine Pont, voor hun geduld en begrip, vooral omdat ik een betrekkelijk groot deel van hun leven met dit boek bezig ben geweest. Ondanks hun plagerige opmerkingen dat dit verhaal misschien nooit het daglicht zou zien, (‘ècht niet, mam’) zegt het feit dat zij graag met hun volledige naam in dit dankwoord willen staan al genoeg. Ik hoop dat ze toch een beetje trots op me zijn. Ondanks wat ze misschien soms dachten, kwamen zij altijd op de eerste plaats. Ook Aukje, onze prachtige, lieve Rhodesian Ridgeback, ben ik veel verschuldigd. Zij zorgde ervoor dat ik ’s ochtends fris en helder kon beginnen en niet achter mijn bureau versteende.

Ik dank mijn lieve, geduldige man, Alexander, my knight in shining armour. Hij was het die mij meenam op zijn spreekwoordelijke witte paard naar verre exotische landen, waar ik eindelijk de tijd en gelegenheid kreeg om dit verhaal, dat al zo lang in mij brandde, te kunnen schrijven.

Het waren mijn ouders die mij op mijn achttiende overhaalden om in 1982 nog ‘een jaartje’ met hen mee te gaan naar Taiwan, al was het om mijn besluit over wat ik wilde doen met mijn leven nog even voor mij uit te kunnen schuiven. Toen was ik al gefascineerd door het feit dat de Hollanders er in de tijd van de voc hadden gezeten. Ook de vroegere jaren die wij gezamenlijk als expat-gezin over de wereld zwierven, hebben mij veel meegegeven, in alle opzichten van het woord. Ik besef goed hoe bevoorrecht ik ben, en ik zal hun daarvoor eeuwig dankbaar zijn.

En ik dank vooral mijn vader, Jan Bergvelt, die er al zo lang niet meer is, voor zijn enorme leergierigheid, het op mij overbrengen van zijn interesse voor het Verre Oosten, zijn liefde voor boeken en geschiedenis, en vooral voor het schrijven. Hij overleed zelf net te vroeg om zijn eigen levensdroom een boek te schrijven, te verwezenlijken. Dit boek is voor hem.





Bronnen


Andrade, Tonio - How Taiwan Became Chinese, Gutenberg, Columbia University Press, 2005.

Blussé, Leonard - The Source Publications of the Daghregisters (Journals) of Zeelandia Castle at Formosa 1629-1662 Interim report, European Association of Chinese Studies, Rome, 1979.

Boxer, C.R. - Fidalgos in the Far East, Martinus Nijhoff, Den Haag, 1948.

Campbell, William - Aboriginal Savages of Formosa, Ocean Highways, april 1873.

Campbell, William - An Account of Missionary Success in the Island of Formosa vol 1, herdruk, Taipei, 1972.

Campbell, William - Europeans in Formosa, Hong Kong Daily Press, 10 dec 1901.

Campbell, William - Formosa under the Dutch Kegan Paul, Trench, Trübner & Co. Ltd, London, 1903.

Candidus, Georgius - Short Account of the Island of Formosa, heruitgave 1744.

Clements, Jonathan - Coxinga and the Fall of the Ming Dynasty, Sutton Publishing, London, 2004.

Colenbrander, H.T. - Introduktie van de Koloniale Geschiedenis vol 1, 1925.

Coyett, Frederic - ’t Verwaerloosde Formosa (Amsterdam, 1675).

Croizier, Ralph C. - Koxinga and Chinese Nationalism, East Asian Research Centre, Harvard University, 1972.

Davidson, James - The Island of Formosa, MacMillan & Co., New York & London, 1903.

Edmonds, I.G. - Taiwan, The Other China, Bobbs-Merril, Indianapolis, 1971.

Fairbank, John - The Chinese World Order, Cambridge-Harvard University Press, 1962.

Fitzgerald, P. - The Southern Expansion of the Chinese People, Praeger, New York, 1972.

Goddard, W.G. - Formosa: A study in Chinese History, Imperial Books, Taipei, 1966, 2e druk 1983.

Goddard, W.G. - The Makers of Taiwan, China Publishing, Taipei, 1963.

Groeneveldt, W.P. - De Nederlanders in China: De Eerste Bemoeiingen om de Handel in China en de Pescadores, Martinus Nijhoff, ’s-Gravenhage, 1898.

Horst, van der, D. - Verre Naasten Naderbij: “De Eerste Nederlanders in China” Rijksmuseum voor Volkenkunde, Leiden, maart 1976.

Hung Chien-Chao - Taiwan under the Cheng Family: Sinicization after Dutch Rule, Georgetown University, 1981.

Keene, Ronald R. - The Battles of Koxinga, London, 1951.

Kemenade, van, Willem - “Made in China”, NCR Handelsblad 27 nov. 1982.

Last, Jef - Strijd, Handel en Zeeroverij: De Hollandse Tijd op Formosa, Assen, 1968.

Paske-Smith, M. - Western Barbarians in Japan and Formosa in the Tokugawa Days 1603-1868, Paragon, New York, 1968.

Phillips, G. - Dutch Trade in Formosa, The China Review, Shanghai, 1885.

Phillips, G. - Notes on the Dutch Occupation of Formosa, The China Review, 1882.

Purcell, Victor - The Chinese in Southeast Asia, Oxford University Press, London & New York, 1951.

Stadsarchief Amsterdam, website

Stevens, E. - Formosa, Its Situation and Extent, Discovery by the Chinese, Occupation by the Dutch, Their Government and Expulsion by the Pirate Koxinga (Chinese Repository, Part I, vol II, Canton, 1833).

Sun Tzu - The Art of War (vertaalde Engelse uitgave), Hodder & Stoughton, London, 1981.

Toorenbergen, van, J.J., Prof. - On the Dutch Mission to Formosa 1624-1661, De Gids, jaargang 56, 1882.

Valentyn, Francois - Oud en Nieuw Oost-Indië, Joannes van Braam, 1723.

Verhoeven, F.R.J. - Bijdragen tot de Oudere Koloniale Geschiedenis van het Eiland Formosa Den Haag, 1930.

Wills, John E. - The Dutch Period in Taiwan History: A preliminary survey, Cambridge History of China, Cambridge University Press, Cambridge, Massachusetts, 1972.

Wills, John E. - Pepper, Guns and Parleys: The Dutch East India Company and China, 1662-1681, Cambridge University Press, Cambridge, Massachusett, 1974.

Zeeuw, de, P. - De Hollanders op Formosa , W. Kirchner, Amsterdam, 1924.

-Notes on the Four Chapters about Portugal, Spain, Holland and Italy in the History of the Ming Dynasty, Peking, 1934

-Taiwan’s Economic History, vol. IV, 1956.





Colofon


Formosa, voorgoed verloren – Historische roman over de VOC op Taiwan werd in opdracht van uitgeverij Conserve te Schoorl gezet door BECO DTP-Productions te Epe in de Sabon corps 10/13 punts en gedrukt door drukkerij Bariet in Steenwijk.

Vormgeving: Borinka & Shamrock.com

Foto auteur: Barbara Le Noble, Studio in Woord & in Beeld

1e druk oktober 2015

UITGEVERIJ CONSERVCE

Postbus 74, 1870 AB Schoorl

info@conserve.nl

www.conserve.nl





